title,text
Atuqwan haka,"Huk shumaq shipash, chakwan mamallanwan qichwa wasinchaw taaraanaq. Huk shipashshi chakwan mamanwan qichwa markachaw allaapa shumaq, ashmankunata waatakur kawakuyaanaq. Chayshi, waatakuyanqan ashmankunapaq wasi waqtanchaw huk qinchata rurayaanaq. Chaychawshi chakwanqa allaapa piñar yarpachakushqa. Chayna shipash wawanna, mamanta ahashqata rikarna nishqa, Mamay, huk tuqllata churashun. Chaywanmi, pipis qinchanchikta tsuqaqta charishun-. Chaynaw, shipash ninqannaw rurayashqa. Chayshi paqaspa huk urqu haka tuqllaman ishkishqa kanaq. Manashi chaypita imanawpis yarquyta atinashqatsu. Wakpa, kaypa pintir, shuutarpis manashi yarqushqanatsu: –Kanannachi mikuyaamanqapis. ¡Allaw, ñuqallaa! Kaypaqchi kawallarqaa-, nir allaapa yarpachakur waqarillashqa. Chaynaw pasaypa llakishqa kaykaptinshi huk atuq yurirkur, hakata tuqllachaw rikaykur allaapa asipashqa, - ¡Wahiillay ¿imanirtaq kaychaw kaykanki, shay? Asinaarachimankitaq, wawqi-, nir pachantapis ashpipar asipashqa. Chayna hakaqa, nishqa, -Chay chakwasmi chiinanwan kasakunaata munan, ñuqaqa manami munaatsu-, nir llullakushqa. -Manaqa, ¿qamku wamranta munapanki, yaw?-, tapushqa. Chayna atuqqa tuqllaman kikin yaykuyta munashqa. Ñuqami mashan kayta munaa-, nir. Chayna hakaqa nishqa: - Qam munarqa yaykamuy-. Chaynaw atuq chayman churakashqa. Chaynaw kaykaptinshi patsa waraaramuqna, pishqukunapis waqapakuyaqna. Atuqqa allaapa kushi-kushi. - Mashanmi kaa, mashanmi kaa-, nir chakwanta shuyarashqa. Chaynaw kaykaptinshi chakwanqa, atuqta tariykur qayapashqa: - ¿Imatataq kaychaw ruranki, asyaq atuq?-, nir maqashqa. Chayna atuqa, nishqa: - Mashaykimi kaa, mashaykimi kaa -. Chayna chakwanqa pasaypa ahar atuqtaqa qiruwan maqar qarqushqa. Chaypitana, atuqqa alli maqaytukushqa, pasaypa piñashqa urqu hakata mikunanpaq ashiq aywashqa."
Awilan waatashqa wamra,"Huk kutishi, huk aqtupaakuq wamra kanaq. Payqashi pitapis maychawpis qallupaq, ñawinllawanshi pitapis mikukurkuq. Huk hunaqnashi maman ashmakuna michiq hallqapa kachanaq. Chayshi, aywananpaq imayka mikuynin rurapushqa, allwi ankata, charkita, papa yanuta, imaykata. Chay wamra, allaapa pukllaysiki karshi, ashmankunata mana rikashpa pukllayllaman churakashqa, manashi mikuytapis yarpashqatsu, ichikllata mikurirshi pukllakuq. Inti ishkiychawraqshi pachan allaapa waqaptin yarparkur alliqa mikushqa. Mikuyta usharir, ashmankunata rikarinanpaqnashi kuchipis, waakapis, uushapis, imapis kanaqnatsu. Chayshi pasaypa manchakashqa wakpa, kaypa ashishqa. Manashi tarinaqtsu. Chaynaw ashiykarshi paqasyaapukunaq, pasaypa manchakashqa waqallapa wasinman kutishqa. Hinaylla wasiman chaptin, maman tapuptinshi chiinaqa, pukllanqanchaw uqranqanta willashqa. Chayna mamanqa pasaypa piñashqa, niykur maypitapis ashmakunata ashir kutichimunanpaq wasipita qarqushqa: - ¡Maypitapis ashmaakunata apamuy!-, nir atikashqa. Chaynaw ashinqanchawshi allaapa paqasna kanaq. Chayshi huk machaychaw puñuyta munanaq. Chaychawshi kukuyllapa, pasaypa alalaywan kaykaptin, huk añas yuripunaq. Chay machayqashi añaspa machaynin kanaq. Añasqa machayninpita qarquyta munarnashi, chiinataqa ishpapuykushqa. Chayshi ishpayninwan allaapa asyanaq. Chay wichanpitashi, wamraqa alli wiyakuq kayta munashqa: - Kananpita alli wiyakuqmi kashaq, ashmakunatapis alli rikashaq-, nishqa. Manashi hinantin hirkakunapa ashiykarpis ashmankunata tarinaqtsu. Mana tarirnashi wasinpa kutikushqa. Chayshi mamanta, taytanta nishqa: -Mamay, taytay, kananpita alli wamrami kashaq, allimi michikushaq, pampachaykayaallaamay-, nishqa."
Ukushkuna,"Unayshi kimsa panituri ukushkuna kawayaanaq. Chaykunapita china kaqllashi allaapa uryaq kanaq, ishkay kaq turinkunaqa qila kayaq. Chayshi warmi kaqqa tamya patsapaq yarparaq: - Tamyapis chaamunqanami, wasiichi kanan rurashaq-, nishqa. Chayshi turinkunaqa, mana imatapis rurayta munar, asipaayaqlla. Huk quyanashi patsa pukutaywan waraamunaq, chayta rikarnashi china kaq ukushqa uqsha wasita rurayta qallaykushqa: - Turikuna wasinchik rurashun, yanapayaamay-, niptinpis wakin kaq mana munayashqatsu, - puñunaami, qam rurakuy-, nirlla puriykachaayashqa. Wasinta rurar usharirnashi allaapa kushi-kushi chakrapa mikuy aylluq aywashqa: - Kaytami mallaqay patsa mikushaq-, nishpa. Chaypis turinkunaqa manashi yanapayta munayashqatsu, - puñunaakuumi, qamlla aylluy-, nishpa. Achka mikuyta ayllur ushariptinnashi tamya qallaykamushqa. Chayshi china kaq ukushqa wasinllachaw imayta mikur, alli quñu-quñu puñur kakushqa. Chaynaw allaapa tamyamuptinnashi ishkan qila turinkunaqa pasaypa alalaypita katatar, mana imatapis mikushqa, mallaqaypita aayapaakur paninpa punkunta tsaqtakuyashqa. Chayta wiyarnashi, china atuqqa allaapa piñar qayapashqa: - ¿Imata munayanki qilakuna? Washa-washata aywayay. Qamkuna yanapamay niptii, manami munayarqaykitsu. Qamkunapis wasiykikuna rurayay-, nir punkutapis kichapushqatsu. Chaynaw paninkuna niptinashi allaapa alalaywanpis katatar, waqar, machayta ashiq aywakuyashqa. Machay allaapa alaptinashi, mana munaykarpis wasinkuna rurayta qallayashqa."
Ashnuwan atuq,"Unay wichanshi Tiwllu shutishqa runa huk ashnuta waatanaq. Chay ashnushi allaapa waskata uqraq kanaq. Kananyaq ishkay chunkatanashi uqrashqa kanaq. Chayshi, tayta Tiwlluqa pasaypa pañashqa, ashnuntaqa qayapashqa: - ¿Imanirtaq waskata uqranki? ¿Manaku suwataqa sinqachaw haytaykunkiman, shay? -, nishqa. Chaynashi ashnuqa allaapa llakishqa, mana imatapis rurayta atinarna hirkapa aywakushqa. Chaychawshi huk pampaman chaykur wañuqtukur hitakashqa. Chaymannashi atuq chashqa – ¡Achawllaq, kaychaa hinantin aychaqa! – nir, makintapis kupar, sinqantapis laqwar, ashnuta chupanpita sutayta qallaykushqa. Chayna atuq, ashnu mana kuyukuptinna, llapan atuqkunata qayashqa: - ¡Huk ashnu wañushqa! ¡Ashnu wañushqaaa! ¡Wiyayay! ¡Wiyayay, huk ashnumi wañushqa!, ¡Llapayki waskata sutanapaq apayaaaaamuy! -, nir kushishqa qayaykachashqa. Chay qayakuyta wiyaskirna llapan atuqkuna maychaypita waskankunawan aywapakayaamunaq. Chaypitana ashnutaqa waskawan watayta qallaykuyashqa. Watar usharirnashi, waskawan sutayta qallaykuyashqa. Chaynaw qarachaykaayaptinshi, ashnuqa ichirkur, haachinyar, haachinyar, llapan sutaqninkunata wakpa, kaypa haytar, hitar, llapan waskawan wasinpa qishpishqa. Wasinman chaykurnashi waataqninta, nishqa, - Kaymi chay llapan waska uqranqaa kallan. Amana llakikuynatsu, kananqa maychikami waskanchik kapamanchik- nir pintikachashqa. Chayna, maychika waskata rikaykur, waataqninqa allaapa kushirnin, ashnunta hinchi makallar (waqupar), kuyapashqa, niykur kachin, achka qiwan qarashqa."
Utush Kuru,"Unayshi kay shumaq pampachaw papata muruq huk runa, chay runapa shutinshi kanaq: Pablo kuru. Kay runapa warminshi kuyapayllapa kanaq, shipashlla kanaq, chaychawshi achkata wanrakunata runa churikunaq (tsurikunaq), chay warmiqa quwanqanta chakrachaw yanapaq, chaychi runaqa wasinchaw ima aykatapis mana pishichiqtsu warminta. Pablo kurushi hatunkaray chakrakunata charaq (tsaraq). Aruq chakranchaw tutatupita inti hiqankanyaq, chayshi kusichan achkashi kanaq, runa tukurqanshi. Hinashi michaqa kinkillanpaq llapanta munaq, kapuqniyuqshi payqa karqan. Patsa ampikaptin karutashi chakwan maman shamunqanta rikaanaq, chayshi kashunta wikapar waya (wachu) hananman wasinta ayqirqun, niykur warminta wamrankunatapis nirqun pakarinanpaq, papa yurashi rurillanchaw, maman tantiyananpaq, manami pipis kanqanta, niykur wasinta kutikunanpaq, hinayllami. Manashi llumchuyninqa pakakurqunantsu, paypis alli shunqu warmin kaykan. Mamaami papata mañapamananpaq shamun. Mañakuyllapa mama kawan, chay ruranqa mana allitsu, Pablo kuru ninaq. —Payqa mamaykimi, manami chaynaw kankimantsu. Chaynaw kar, pachamananchikta yakunaykaptin, manami yaku kantsu nir, chay yupaymi — ninaq warmin quwanta. Manashi quwanta kaasurquntsu, hina wasinpa punkullachawshi chakwanta shuwararqunaq. —Ay mamaaku chakwanqa llakikurqun. —Mana allimi kayka, llapan kurkuumi nanaykaman, manami kantsu ima mikunaapaqpis. —Lumchuynin rikranpita charirqun, niykur qiñwal rurashqa tiyanaman (taakunaman) hamachirqun, hina mana achachachikunanpaq wasipa tsamtsillanchaw (arwallanchaw) taykachirqun. —Chapakuy mamay, hamakuy —nir —Ay mamaku? —Ninaq chakwan. ¡Llakinaypaqmi hapallay kay, chakwas kay! —Pablo, manami kantsu. Llumchuyninqa llallirqun rimayta ipanta (swiqranta). —Aw mamaku, musyaykanami —chakwan makinqa qasqunman chuqparqun. Llumchuyninqa ruri wasin yaykurqun, quwan ninqanta yarpachakurqan: “Papata mañaptin, manaraq allapakamuraqtsu ninki”, hinashi llumchuyninqa alistarqun hiqna papakunashi, niykur chakwanta makyanaq. 101 —Manami quwan imatapis ninqatsu, kayta apay ninaq chakwanta, hinallaman aywakuy, ninaq. Chakwan aywakurkuptinnaaqa, warmi aywarqun Pablo kuruta ashiq, chay raway haqinqanchaw, papa yurashi ashuchirqun, quwantashi tarinaq millanaypa niraq kuruman tikrashqata. Warmiqa wañuytashi munaq, pampata ashpirqun, wawankunatapis tarirqunaq patsaypa kuruman tikrashqata. Hatun kuru tarirkurkurna, kuruqa qitsitsirqun kaynawpa: utushhhsss, utushhhsss, warmin chaypitana shutichirqun: “Utush kuruman”. Warmi wawankunata llakishqa rikaykur, ruriman pamparqun, niykur allpawan chaparqun. Patsa pasashqa kaykaptinnaqa, kay kurukuna huk niraq kuruman muyurqaarinaq, chayshi kanaq millanaypaq niraq, niykurshi tikranaq pullu pillpintuman, niykur ayqiykarinaq paway-pawayta (ras-raslla). Chay patsapita kanankama wankakunapa papan, utush kurun yaykun, chay kurumi papata qulluchin. Papa muruqkuna chikipakun kay kuruta, chaymi wamrankunata kay Pablo kuru willapa, willapakun alli runa kapakunanpaq, chay Pablo kurupa warmin yupaq allita rurapakunanpaq, chaymi warmi, manashi tikrarquntsu kuruman. Patsa pasashqa kaykaptinna, warmishi llakishqa kaykarqan wamrankunapita, qatiraytashi munarqun, mana atinarnaqa, wayapa (wachupa) chawpinchaw laataraykar waqaq. Chaynaw kaykaptinshi wañuy charqun, hinallanman ichik qapachikuq pishquman tikranaq. Kanan chay pishqu muruq runakunapa yanaqinshi, muñapa chawpinpa puriq, takiyninwanshi utush chanqanta willakun. Chay pishqupa shutinmi Utush pishqu; kurutami mikun; papa mikuq kurukunatami mikun, kikinlla kaykaptin chay kurukunata mikun; pinqakun chay kurukunata mikur, chayshi waqan. Chaytashi tupshanwan tipshin; hina pipis rikaptin, manashi kuruta mikuntsu, qapachakullan qapachakun. Runakuna manashi chakrankunapita manchachipakuntsu. —¡Hinallanman, haqiykuy! —nipakun manchachiqkunata— chaymi shamushqa Pablo kuruta llakichinanpaq."
Wayllukuypa churapanakuynin,"Unayshi huk markachaw, huk musu runa shipash warmitashi munapaq. Chayshi ishkannin aanikarinaq kasarananpaq, hina aanikariyarqan wayllunakarinanpaq ishkan wañunqankama. Manashi taytankuna, ayllunkunapis shipash kasaranta munapakurqatsu, chayshi musukuna rimanakarirqa qishpikarinanpaq. Kay markachaw, kayta rurapakuptinqa, riqipakuq “suwanakuy”. Tinkusalla musukunaqa huk machaymanshi aywakarinaq, apapakunaq: mikuykunata mikapakunanpaq, mana qasachikunanpaq apanaq rakta qatakunata, hina patsa pasaq hunaq hunaq, chayshi ushakaanaq mikunankuna, chaynashi shipashpa yanaqin patsa tsaqaykaptin wasinta aywanaq mikuyta hurqumunanpaq, taytankuna puñunqankamalla. Chaynashi taytan mayarqun yaykunqanta, taytanshi yarpaanaq suwa yaykunqanta, chayshi hachawan wirunaq, suwaqa pampaman ratanaq. Vilata ashinqanchaw manchakaykunaq. Churintashi wañuchinaq, chayshi amata waqapakunaq llapan ayllunkuna. Llakinapakuyarqanshi, chayllaman llakinay charkunaq. Churintashi vilapakunaq, niykur ayata pampapakunaq, chay pampakuymanshi yanaqapakunaq llapan wasin mayinkunashi markanpita. Chaykama, shipash warmin patsaypa ahayashqa shuwanaq waylluyqan runata, payshi manaraq kutiykurqannatsu, imachi pasaykullashqa ninaq. Maynashi pasanaq ishkay hunaqwan ishkay tsaqanapis. Pampakanqan warantin tsaqapitana, shipash machaychaw puñurayashqa, musupa hupayninshi chaanaq, payshi shuntanaq ichik tullukunata pampakanqan hunaqchaw runa mikunqanta, chaytashi apanaq shipash puñunqanchaw. Patsaypa shipashta puñunaykarqashi. Patsashi yañawyaykarqa, chayshi, shipash chaskirqun platuwan mikunata. Chayta mikuykaptinshi, shipash tantiyarqunaq. Tullukunallashi kanaq, mikuy katunqan imashi, hina kuka chaqchapakunqankunashi, chayshi kanaq. Chayshi, shipash tantiyayllapa tapunaq waynanta, ¿imanirmi kanankama patsaypa qipayamushqa kanki? Waynanshi karupayllapa puriq, manashi shipashman ashuykuqtsu. Chaynashi, shipash ayqinaq manchakashqa, qipanmanshi qatiraq waynanpa hupaynin. Hupay ninaq hipashta, manami 103 haqishqaykitsu, qamqa ñuqawan aaninakushqanchiknami imaykamapis ishkanchik wayllukunanchikpaq. Puñunaykaptinshi huklla riqcharqun, niykur tantiyarqun patsa waramunqanta, chayshi hupay illakarqun. Shipash ashirqun huk wasichaw pakakunata pakakunanpaq. Chaychawshi imanawpa kanqantashi willanaq. Hukpita chaakaramuptinnaqa, hupay yapay rikakamunaq, chayshi hupay patsaypa llakishqa shipashta mana haqinanpaq mañakuq, huypayqa amatashi shipashta kuyakuq. Chaynawshi kanaq tsakay-tsakay patsa. Chayshi runakuna ninaq shipash iglesia wasin aywananpaq, chaychawshi, ima ayka kanqantapis willakarimunanpaq. Shipshimi, shipshinshi mañakuq, hupay haqirinanpaq, hupayqa manashi munaqtsu. Kuurapis bindishishkunaq hupay mana wasupananpaq (ahayaachinanpaq). Chaypitanashi, hupayqa shipashpa kurkuntashi yatanaq, hina shipash wañuchirqun. Chaynawpashi hupay aanishqanta huntachirqun."
Ashnuwan tuuru shnuwan tuuru,"Huk patsashi karqan runakuna uywakunatashi rimaqta mayapakunaq, chayshi mayapakunaq taytanchik allimi shunqunwan runa mayamunanpaq. Kaymi kaykan willapan, chakra aruq runapa. Payshi charaanaq makinchaw uywakunata, alli mikuchiq, hinaman kuyaqpis uywankunata. Huk hunaqshi chikunpa punkunchaw taykaanaq, chayshi chaychaw mayanaq, tuurushi ashnuta ninaq: ¡Qampaqa allimi samiyuqniyki (haaniyki) yanasa! Qam ruranqaykiqa ichikllami, manami allaapatsu llamkanki, manami ñuqapaytsu, qamqa allimi hamakunki. Qamtaqa allitami mikachipakushunki, kuyapakushunkimi, manami allaapa aruqta rikaatsu, kaswalllami qam arunki, hina dueñonchik markata aywamuptinraqmi arunki. Manami imatapis rurankitsu, qillamanmi tikrashqa kanki. Hina ñuqata patsa waramuptin takllawan wataman, niykur chayta quyayta qarashqa, rawata (wachuta) sutaa chakrachaw. Ucha ushaptinnaqa utikayniipita patsaypami astaman, manami chayllatsu, inti hiqarkuptinnaaqa, wasinchaw aawash yurashta qarapaakaman, patsaypa chakishqawan qanratashqa qiwata, hina qanran papakunata. Manami chayllatsu, hina qasaq pampachaw puñuu… ¡Qamqa!... ¡Qammi, alli swirtiyuqmi kanki! Ashnuqa tuurupa willapakuyninta mayanaq, chayshi ashnu tuuruta ninaq: ¡Qanmi upa tuurumi kaykanki! Maypapis qamta apapakushunki, manami qam yachankitsu, manami niyta. ¿Patsaypa astachikunqaykipita imatami hurqushqa kanki?... Manami qamta astapakumantsu, llapan uchaykita rikachiptiykiqa… ¿Imanirmi mana alsakunkitsu waqraykipis hatunkaray kaykaptinqa? Imanirmi mana yupachikunkitsu pampata ashpir, llapan uchaykiwan qapachakunkiman, ¡yupachikunkiman ari, chayta rurankiman!... Maa, waray ruranaykipaq willamushqayki: Patrunnintsun mana alli mikuyta waray apamuptinqa muskiykunki, manami kaasunkitsu, ama mikunkitsu… ¡Rikaykunki imanawpa patsa qampaq alli chaamunqa!... Chayta mayarkurshi tuuru yupachikurqun, niykur patsaypa yarparaykaanaq ashnu ninqankunata. Llapan rimanqankunatashi dueñon mayanaq, mana qunqayllapa rimanqankunata. 105 Patsa waramuptinna, patrunnin tuuruta takllawan wataq aywanaq, chayshi tuuruqa patsaypa piñashqa ayrayayman tikrashqa hina kaykaanaq, huqupashi qaparanaq. Quyaytashi tuuru manashi charichikunaqtsu, manami imatapis mayaqtukuqtsu patrunnin ninqanta. Patsa tsakaykaptinna, tuuru puñunanman puñunanpaq qaykunaq, chayshi tuuru qapachakurqun, dwiñantapis waqrayta munarqun. Patsa waramuptinna tuuruqa sasachakurqunshi. Patrunninta chaykur tuuru puñuykanman rikanaq. Tuurushi qiwa qaranqanta manashi imatapis mikunaqraqtsu, patsaypa piñashqashi tuuru kaykaanaq, manami turuqa munashqatsu sharkuytapis. Patrunninqa kwintata qukurkunaq, turushi, ashnu llapan ninqanta kaasunaq. Chayshi tuuru mana kaasurkuptinnaqa, patrunnin yarpaanaq ashnuwan trukamunanpaq. Ashnutashi watanaq yuqunam niykur takllaman wataykunaq. Chay hunaqshi ashnuqa patsaypashi arunaq, mana imaypis arukuq ashnuqa, utikurkuptinnaaqa patrunnin huyupa qiruwan astaykunaq. Chay tsaqayshi ashnuqa wañunaykarna chaykunaq tuuru puñunqanman. Tuurushi puñuq patsaypa laatakashqa. Patrunnin warmintin, hukpitana aywanaq ima rimanqan uywakuna mayapakunanpaq. —Yanasa, tuuru… patsaypa utikashqa ashnuqa rimaq. ¿Patrunninchaw, waray mikunata mikunaykipaq apamuptin, imatataq ruranki? —¿Qam yachachimashqaykita hukpita rurashaq ari? ¡Manami! ¡Manami! ¡Manami! ¡Manami! ¡Manami…ama chayta rurankitsu! Ashnu ninaq —¡Hukpitachi ñuqa uqrashaq chayta ruraptiyki! ¿Imanir? Patrunninta rimaqta mayashqa kaa, qampa hayki. ¿Aw…?... ¿Imatan mayashqa kanki? Patrunninshi warmintan ninaq… Manana tuuru mikuykaptinaqa chawras waray aychakuq runata qayamunki, tuuruta pishtananchikpaq. Aychanta, wakcha runakunata quykushun. Qaranpita sapatunchik ruramushun. ¿Chayta nirqun? 106 ¿Chayta nishaq, ñuqa qamta kuyanqaraykur? Manami ñuqa munaatsu wañuchipakushunaykita, ñuqami kanan yachachinqaata kanan allipaq tikrachishaq, chaymi willakamushqayki, waray patrunninchik shamuptin. Patrunninchik yarpachakunqa, hina yarpachakuptinqa mananami wañuchipakushunkinatsu, payqa tantiyanqa, kawachishunki chakrata aruynaykipaq (uryanaykpaq). —¡Allichi, allichi! —tuuru yarparaayar kutichirqun ashnuta. Manami munaatsu wañuchipakamunanta. Kananpitanami alli arumushaq, llapan kuyakuyniiwan, patrunninchik mana wañuchimananpaq. ¡Allichi! —tuuru nirqun. Ashnuqa ankashyarqun. Chaypinashi, ashnuqa manashi pitapis yachachinaqnatsu, hina yachakun kay patsachaw, kikillanchik yachakunchik imata rurananchikpaqpis, chayta allipaq rurashwan."
Kalishtu Garmendia,"Markachaw, Kashpi llaqllaq, Kalishtu Garmendiapaq, achka huchankunashi kaykaanaq patsaypa piñashqa kananpaq: Alkaldishi chakranta charikuykunaq, chay chakrantashi, aya pampanaman tikrachinaq. Tayta Garmendia musyanaq alkaldi chikinqanta. Payshi ninaq manami, llapan mana alli alkaldipa rurayninkunatashi. Chayshi hustisyata mañakuq, hustisya manashi kanaqtsu, chayshi ninaq, kallpaa ushakanqankama ashishaq. Maa, willapashqayki —ninaq tayta Remigio Garmendia, tayta Anselmota—. Kanan hunaqkama. Shipshi, kanan tuta, kanan patsa pasashqankamana, amata (allaapa) yarpachakurquu… Kay kaway patsachaw shunqunchikmi nanaramun… Hina chayta yachakunchikmi. Kawayninchikqa manami ñuqallanchikpitatsu, hina ñuqanchik kawayta yachakunchikman. Ñawinshi kanaq chuya patsa niraq. Rimanqanpis waqanaypaq niraqshi mayakaq. Chukuyaq makintashi, charikuq. —Ñuqami hanachaw rimushqa kaa, ichik markachaw kay antipita (hirkapita). Taytaami karqan, kashpi llaqllaq, paymi yachaywasiman apamashqa yachakuq. Primaryan ishkay ñiqikamallami yachakunanchikpaq kaq. Alli swirtiyuq karquu, kay markachaw yurimunapaq. Chakra yachaq wamrakuna manami yachaywasin aywapakuqtsu. Taytaapa huk ichik chakran kaq, markapa chimpallanchawmi, raqrapa chimpanllanchaw, chay chakranta wakin runallakunawanshi muruq. Muruq runakunatashi qullqita quq, hina, qullqi mana kaptinqa, ichik qirupita ima aykatapis llaqllaq, lampapa achka charikunqakunatashi ruraq, ichik miisakunatashi. Hinashi, ima aykatapis qirupita llaqllakuq. Huk kuchushi wasinchikpita rikakaq triqu qarwashqanyanta, sara puqunqanta, aawash puqunqantapis ichik chakranchikchaw. Allimi kanaq. Mikunanpaqpis manashi pishiqtsu, qiru llaqllaq wasichaw manami imapis pishiqtsu, manashi allaapa wakcha kapaqkunaqtsu. Taytanshi kapuqniyuq kanaq, hina imanaw kanqanraykur manashi pitapis manchaqtsu. Wasin punkunchawshi qiru llaqllashqa taakunan taakunanpaq kanaq, chay taakuna kaallipa rikakaq. Chaypashi alkaldi chimpaq. ¡Alli hunaq, tayta!, taytaqa chayllatashi ninaq. Chaypapis chimpaqshi Suprefecto nishqanpis. 108 ¡Alli hunaq, tayta!, taytaqa paytapis chayllatashi ninaq. Chaypa Alférez nishqanpis chimpaqshi, ¡Alli hunaq, Alférez!, chayllashi ninaq paytapis. Paykunaqa munapakurqachi, tayta manchakunanpaq, hina, ima aykatapis mañakunanpaq, wakin runakunashi, chaynaw kawayta yachakarqan taytaa, manami chaynaw kawayta munarqatsu. Marka mayin runakuna, wakinshi chakra aruq. Wakinnashi wakcha runakuna taytaaman aywayaq. Aywaqshi chunka, ishkay chunka runakuna. Hinashi llapan marka mayinkunapis wasinman aywayaqshi, paykunashi taytaata ninaq: “Tayta Kalishtu, pushapapakamay, aku llapanchik alkaldita anyapapakamushun” —ninakarinaq. Kalishtu kanaq tayta shutin. Payqa ima aykatapis rurakunanpaqqa mañakuqraqmi. Alli ruray kaptinshi, runakunata ñawpaqman pay pushaq. Payshi munayniyuq kanaq runata anyapakunanpaq. Allishi rimaq. Wakin kutishi anyapakuq, runakunatashi llallichiq, wakin kutichawqa manashi, hina, marka mayinkunaqa, paytaqa, yupachikarinaq. Imatapis mana alli rurakaptinqa, taytaqa chaychaw kaykaanaq marka mayinraykur, pitapis anyapayananpaq. Marka pushakuqkuna achka qilliyniyuq runakunapis, hatun chakrayuq runakunapis amata chiqnipakuq taytata. Taytashi kanaq uman wawyayashqa niraq, payshi kaykarqan llapan huchayuq. Taytaa manashi tantiyaqtsu, manami pitapis kaasuqtsu, allishi kawakuq. Hatunkaray sillón nishqanta ruranaq. Chaytashi punkunchaw churanaq. Chaychawshi taakunaq, patsa chawpi pasaykuqninchawshi yanasankunawan rimaq. “Kaychaw hustisyata munapakunchik” ninaq. “Imayllapis hustisyata tariptinchik, Perú suyunchik hatunyanqa”. Tarikanqami ninaq, hina kushikuq kikillan: “Mana alli ruraqkunata, manami aanipakunmantsu”. Markanmanshi, tihus qishya chaanaq, chayshi pantiyun marka ayawakunawan huntakarkunaq, wakin ayakuna chakrapita apapakamuq. Chayshi umalliqkuna runakuna papaniipa chakrantashi, pantiyunpaq rikapakunaq. Taytaa piñakurqun. Pay ninaq wakin achka qillayyuq runakunapa chakranta charipakutsun ninaq, chay achka qullqiyuq runakunapa chakran hatunkarayshi kanaq, paykunapa chakranshi markakama chaanaq. Umalliqkuna manashi nipakunaq. Paykuna mana musyaq tukuqshi kariq. Chayllachawshi aya pampay qallaykurqun. Nipakunaqshi qanchis pachak sulis nishqan qupakunanpaq, chayqa qulliyrami kanaq. Hinashi ima aytapis mañakuriq: qillqashqa rapikunata, manami qillay kantsu… Taytata pay chiqninqan yupay, paytapis chiqnipakuykarqan. Huk hunaq alkaldiwan ashllinakarinaq (ashanakurinaq), chaymi taytaa kuchilluta llanuyaachinaq, huk formón nishqantawanpis. 109 Mamaanii taytaata, patsaypa piñashqa kanqanta, kaytami nirqun, chaymi warmin waqarqunaq, huyupa charirqun, niykur mañakur: Imatan chay runata wañuchiptiyki qurqunki, karsilmanmi apapakushunki, ñuqakunata mana piñayyuqtapis haqipakamanki. Taytaqa hawkayayqun, hinallawan qawarkunaq. Ñuqa wamrallaraqmi kaykarqaa, tantiyaykamuy llapanta, chayta qanyan yupayllami yarpachakuykaa. Taytami manami kachaykuqtsu dirichukunata nishqan. Chaymi kartakunata qillqayta qallaykunaq, chay kartakunachaw hustisyata mañakuq. Payqa ashiq ichikllapis chakranraykur, kutichikarinanpaq. Kartakunata huk qillqaq runashi ruraq, ishkay sultashi mañakuq, huk karta ruranqanpita. Kartapa ushayninchaw qillqaq runata churanaq: “Kalishtu Garmendia mañakuyninpitami rurashqa. Payqa manami qillqayta yachantsu”. Taytaa ishkaytachi kimsa kartakunata aparqunaq, diputadu runa, ichik suyu nishqanman. Wakin kartakunata, sinadur hatun suyuman aparqunaq. Huk kaq kartata, Perú suyupa umalliqninmanpis apanaq. Trujillo, Lima markakunapa piriwdikukunamanpis kartata apachinaq. Manami pipis kutichinaqtsu. Karta chaykachiq waynashi markaman chaachiq huk kutishi simanapa. Payshi mulan hanchashqa aywamuq. Qipinkunachaw achka kartakunata apamuq. Punku yachanqankunapa aywaq, chaymi taytaa karta apamuq, waynapa qipanta aywaq, niykur ocina de despacho nishqanchaw taytaa shuwaraq, akrayta ushanqankama. Wakin kaq hunaqchaw ñuqapis aywaqmi kaa. “¿Kaykanku karta Kalishtu Garmendiapa?” tapukuq taytaa. Akraq runaqa aqra (uyu) niraqlla runa kanaq, hina alli shunqu runami. Paymi casilla “G” nishqankunachaw kartakunata ashiq, hukpakunata rikaykurnami “manami kantsu, tayta” —Ninaq. Taytaa Ocina de correspondencia nishqanpita, kayta rimarir yarqunaq: Shamuq simanami chaamunqa kartaa niq. Achka wata pasashqa kaykaptinnaqa, piriwdikukuna kutiykachimunqa mañakunqantami, kikillan ninakuq. Huk yachakuq waynata nirkunaq. Manami piriwdikukuna kay niraq anyanakuynata manami kasupakuntsu. Paykunashi umalliqkunata, yanapayllashi yanapapakunaq. Paykunaqa upaallaakuriqshi mana alli rurapakuptinashi. Taytaa hawkayarqun, hawkanarkurnashi, manami pitapis anyapananraykur, huk markapashi aywakunaq. 110 Huk hunaqshi alli kallpachakurkur, pantiyun tikrashqa chakraman muruq aywanaq. Chay chakranchaw manashi pitapis pampakuqraqtsu. Chaytashi rurarkunaq wakin runakuna ninanpaq: chaymi chakraa. Chayraykurshi, pulisiya munisipal nishqan, subprefecto nishqan kachaykunaq. Ishkay hunaqshi karsilchaw wichqaraakunaq. Mayshi qillqashqa rapikunaqa rurayashqana, chakranshi dueñoyuqnashi kaykaanaq, chayshi Munisipalidad nishqan, dueñon kanaq. Sindico rentaspa nishqanwanshi taytaa rimaq aywaq; kay runaqa, kahun qillay churankunqanchawshi kichaykuy ninaq: “Hawkayay Garmendia, manaraqmi qillay kantsu. Qillayta tarirkurqa, haqaykita qupakushqaykimi”. Taytaa hwisman ishkay mañakuytashi apanaq. Chunka sulis chanintashi ishkan mañakuyninpita hwis mañakuq. Hwisshi ninaq yanqami mañakuykan. Taytaa mananami kuchilluta, formón nishqantapis llanuyachinaqnatsu. “Llakikuypaqmi, kaynaw rimay —ninaq—, manachi llapan chiqnipamanqankunata wañuchinata munapakunman”. Mamaami huk ichik mankachaw qillayta churanaq, chayshi wasipa qullqachaw pakaraanaq, qillay llapan documento nishqanchaw ushakarqun. Suqta watachaw, hina qanchis watana, chakran apakanqarinpitana, taytaaqa haqanta mañayta utikurkunaqna. Awkisman muyurqun. Nanarishqanami kanaq chakran apakanqarinpita. Yarpaanaq aywayta, Trujillo markata, hinaman Lima markaman chakranraykur; manashi qillaynin kaqnatsu. Chaynashi, yarpachakunaq llapan ruranqankunata. Hina manashi aywanaqnatsu, hapallan, kikillanpis, mana piyuqwanpis kar, manachi kaasupakunmantsu. ¿Pitataq kaasunanpaq niykunman, hina imanawtaq hustisyata mañakunman? Chakrannashi pantiyunman tikrashqana kaykaanaq, chaychaw ayata pampapakuq. Taytaa rikaytapis munaqtsu. Paymi ninaq: ¡Ñuqatanawmi chaychaw pampapakushqa! ¡Qam, hustisyaman kriyinkitsu! Paymi runa mayinkunapa hustisyata ashiq, hina kanan, kikinpaqpis hustisyata tarirqatsu. Kikinmi mana yachakunqanta willakuq. Achka qillayniyuq runakunatashi, achka chakrayuqkunatapis chiqniq. Ñuqa hatunyarquu chaychaw. Taytaapa qiru llaqllanan wasillan kapunaq. Ñuqa kallpacharquu, taytaata yanaparquu qiru llaqllayta. Chay marachaw, manami allaapatsu wasita rurapakuqtsu, ishkay watataraqmi huk wasita rurapakuq. Punkukunatapis alli rurashqami kaykaanaq. Miisa, taakukunatapis manashi allaapatsu rurapakuqtsu. Allaapa qillayniyuq runakunashi kahunwan pampakaarinaq, manashi allaapa wañupakuqtsu. Marka runakuna, 111 ayankunata hakuwan pillushqashi, hina watuwan wataykur pampapakunaq. Chaynawllashi chala markachawpis runa wañuptin pampapakuq. Taytaa mayaqmi qillayniyuq runa wañunqanta, chaymi payqa kushikuq chay ayapaq. Achka qillayniyuq runa wañuptin taytaa kushikuqmi. Ayapa kahunninta rurapakunapaq nipakamaq. Kushikuqmi imallapis rurapakunapaq kaptin, hinaman chiqnikuq, runakuna wañuptin kushikuqmi. ¿Manami pikunatapis wañuptin kushikunkimantsu? Mamami chay niq, llapanchikmi wañushun, hinamanpis yayachikkunatapis, mamachikkunatapis mañakushwanmi. Ishkaymi llapan kallpanchikwan siruchuta, sipilluta, lihakunata, hina klawukunata ayapa kahunninta ñuqakuna rurapuqmi. Ramrash qirupita kahunkunata rurapakuq kaq. Yuraq niraqmi rikakaq. Wakinqa nishqallata munapakuq, wakin kaq manami munapakuq, caoba nishqan niraqta, yana niraqtapis, hanaman chilapyananta munapakuq. Ayaqa hina uchkuchaw ismukunqachi, hina wañushqa runapaq kanmi munayninkuna. Huk kutishi, wasichaw, markachawpis hatun raymi karkunaq. Huk markayuq runa, tampu (tiyinda) kichanaq, kimsan tampukunapita allishi kanaq. Chaymi ñuqa taytaawan ishkay killachawraqmi mostrador nishqanta ushapakushaq. Tampu bandawanmi kicharkunaq, runakuna rimayaq tampu alli aywanqanta. Wasichaw chay qillaywan ima aykatapis rantikurishqa kaa. Taytaa qillayta ushakachinapaq qumarqan, chay qillayta ima aykachawpis ñuqa ushakachinaapaq munanqatsu. Makiichaw achka qillayta rikaarirquu: ishkay sulis nishqanta. Patsa pasashqa kaykaptinna, kichanqan tampu wakin tampukunata illakachirkunaq, hatiranqanchikkunapis saqpiyarkunaq (ratashyarkunaq), llapan qunqakarkunaq. Ishkay sulis charanqa, Eutimia shipashmi ushakaachishqa.Kay shipash ramrash raqrachaw aanipaamashqa. Chayallatami yarpaykaa. Niykur, mananami imatapis mañamashqanatsu. Ishkay sulta chaskimashqa, wakcha kayniipitami. Qiru llaqllaq wasichaw, huk killachaw, huk wawulta, huk miisa, kimsa taakunata rurapakuq kaq. Chayllata rurakuq kaq. Taytaa manami shumaq ruraqtsu. Unaymi, taytaa, qirukunata shumaq llaqllaq, ruranqankunata chillapyaachiq; alli rikakaq llapan ruraynin. Niykur, mananami imatapis qukuqtsu, ima niraqllatapis ruranaq. Chayllaman hukpita willakaramurqan aya kahunninta rurapakunapaq, chay ayaqa tayta chiqnikuq runa kanaq. Kayta rurananchikpaq chunka sulta mañakuriq kaq. 112 Taytaa hukpita kushikunaq. Paymi ninaq: “huk chiqnimaq runa wañurqun”, chunka sulis ishkayninmi llapan kallpanchikwan arupakuq kaq, mamallaami mañakuq (risakuq), ichik sipilluwan yarqunqanta kuyapapakuq kaq. Chayllachawmi ushaq. ¿Kaychaw kaway? Manami allitsu kanaq, wañuywan kawapuq kaq. Llakinaypa niraq kanaq. Chakaypa kimsa patsa imatsun taytaa hatun rumikunata pallaq, niykur bulsillunman winaq, sapatunta pipis mana riqchananpaq hurqukuq, niykur umpukashqa niraq alkaldipa wasinta aywaq. Apanqan rumikunata wasi hananman yanqa wikapaq, chayshi tihakunata pakiq. Niykur wasinchikman paariy paariy kutiq. Wasi rurinchaw kaykaptinnaaqa manashi achkipakuqtsu, pipis mana musyananpaq. Kikillami asikuq. Asikuyninqa uywapa waqay niraqnin kanaq. Raatushi asinaq, runa yupay, raatushi manchariyniraq asikuq, chayshi llakikuypa niraq kanaq. Hawkayanaqshi, hina kimsa hunaq, alkaldipa wasintashi taaparapakuq. Alkaldi millanaypa niraqtashi, ima aykatapis ruranaq, manami musyapakuqtsu pi ruranqankunata, manami musyapakuqtsu pitapis tumpapakunanpaq, rumi saqmanqantaqa. Taytaa musyarqanami, manami pipis taaparaqnatsu alkaldipa wasinta, chaymi hukpita kutiq tiha pakiq. Chayta ruraq kutirir kutirir. Niykur, Subprefecto, Alférez, Sindico de Gastos nishqakunapatapis tihan pakiq aywaq. Wakin chiqniq runakunapa wasintapis aywanaq tihan pakiq. Manashi pitapis tumpapakuqtsu. Pusaq chiqnikuq runakunashi yarqapakunaq wasinkunata taaparaananpaq; manashi pitapis taripakunaqtsu. Taytaa yachakarqun tiha pakiyta. Hunaqpanashi, kaallipa uranpa puriq. Tiha pakinqankunatashi minkaykuna hanaman yapay yarkachiq (yarkutsiq), tiha pakishqakunata hukwan trukapakunanpaq. Tamyaptinqa allishi kanaq taytaapaq. Chayshi amata chiqniq, runapa wasinman atipaq, chay runashi kanaq: alkaldi, yakushi wasinman yaykuq, chayshi alkaldita llapan ayllunkunata ushmaq. Yakushi puñunqanman yaykuq. Makinshi alli tantiyanaq tiha uchkunanpaq. Mayapitashi alkaldi wañurqun. Wakin runa nipakuq, kuchi aychawanshi tsakapakunaq. Wakin kaq runa niq, amata chiqniq, chiqnipaqkunata chaywanshi wañurqun. Taytaata qayapakunaq ayapa kahunninta rurananpaq. Taytaa pushamarqan ichik watuwan ayapa tupunanchikpaq. Ayaqa hatunkaraymi, patsaypa wira kanaq. Taytaa ayata rikaykurqa kushikuqmi. Payshi kanaq wañuy yupay. 113 Pichqa chunka sulista kahun rurananpaq mañakurqan. Ayapa ayllunkuna taytaata niq achka chanintami mañaykan. Taytaa tapuyninta kutichiq; paymi ninaq: kahunmi hatunkaray rurakanqa, ayaqa hatunkaraymi, patsaypa wirayashqa kaykaanaq, chaymi rurakaykan alli alkaldi mikunqanta. Chayraykur, chay chaninta taytaa manana niq. Kahunta ima niraqllatapis rurapakushqa kaa. Ayata pampakuykaptin, taytaa huk kuchus wasita taytaa rikaraq, ayata uchkuman hatipakuykaptin payqa ninaq: “Chakraa charikunqaykita kanan mikuy, mikuy, qanra”. Niykur manchanaypaq asiq. Chaypinqa wasikunapa tihankuna pakiq, hwispa wasinman aywaq; pay hwis wañunanta munaq, ruri uchkuman yaykunanpaq. Wakin chiqnipaqkunata wañunanta munaqpis. Chay patsapitana taytaa pitapis chiqniq, wañuyllaman, yarpachakuq. Mamallaami risakuq. Ñuqana Ewtimyawan raqra uranpa puriq. Hina, ñuqatapis amata nanamaq taytaata ruranqankunata. Taytaa alli kuyakuy runami kanaq, chaymi warmin kuyaqpis yanapaqpis churinkunata, yanasankunata; wakin marka masinkunata washakuqmi. Markantami kuyaq, runakunashi markanta qipayachimuyashqa. Mushuq alkaldi yaykunaq, chaymi mamaanii allimi ruranqanqa kay runa niq. Taytaapa shunqun kushikuqmi. Paymi ishkan hunaqllami chaynaw karkunaq. Mushuq alcalde taytaata ninaq: Manami kantsu qillay haqaykita qupakunaqpaq. Mushuq alkaldiwan ninakarinaq: Ayapa kahun ruranqayki amatami mañaykanki; qanmi marka mayinchikkunata ima aytapis nikaykachanki. Kayshi huk niraqnashi kaykaanaq. Marka runakuna manami taytaaman aywapakuqtsu washananpaq. Umalliqwan ashinankunqanpitana manashi runakuna aywapakuqtsu. Taytaa mushuq alkaldiwan ima aykatapis ninakurinaq, chayraykur taytaata chunka pichqa hunaq karsil apaykurinaq. Hina karsilpita yarquptinnaaqa taytaata yachachipakunaq, mamawan hukpita alkaldiman aywananpaq, haqanta mañakurinanpaq, chaskinanpaq, hina waqapakunanpaqpis. Taytaa piñakurqun: ¡Chayta manami imaypis rurashaqtsu! ¿Imanirmi ñuqa upaallaakushaq? ¡Hustisya manami limusnatsu! ¡Ñuqa hustisyata ashishaq! Patsa pasarqun taytaa wañurqun."
Ñuku kurushi,"Unayshi, huk kutishi patsachaw, hanan patsawan kay patsa, kayllachawshi kaykaanaq, chayshi ishkan tarinakurinaq, chay tarinakurinqanchaw, achka runatashi wañuchipakuq. Chimanes nishqan markachawshi huk wakcha hapallan warmi yachanaq, chayshi mikanaykar puriq, manashi piyninpis yanapaqnin kanaqtsu chaku rurananpaq, wakinkunata rurananpaqpis. Mikuykunata mikunanpaqpis ashiq. Huk hunaqshi, yukapa rapranchaw, chilapyaqta imatachi rikaanaq. ¿Imaraq chayqa? Nir, warmishi yarpachakunaq, niykurshi wasinman aywanaq. Puñuykaptinnashi muspayninchaw chay chilapyanqan kuru kuyunaqshi, kawaykan yupay (kawaykaqnawpis). Patsa warashqa kaykaptinnaqa aywanaq ashiq, chayshi achkunaq, niykur yukapa rapranman pillurqun apakunanpaq. Ñuku shutichiyarqun, chaytashi wawan niraqta charanaq. Huk puyñuman hatiykunaq mikachinanpaq. Yuraq kuru niraq, Ñuku rikakaq. Simananta Ñuku puyñu hunta wiñanaq. Warmishi hukpita hatunkaray puyñu ruranaq, chayman kuruta churanaq. Simananta, hukpita puyñu huntana kaykaanaq. Warmi mana imanpis kaykaptin aruq, kuruta mikachinanpaq; kurushi amata mikunaq, mikuqpis. Kimsanata Ñuku ninaq: —Mamay, aywaykaa challwa ashiqmi. Tsaqaypashi, mayuman aywarqun, mayupa kuchunninman chachararqunaq, chayshi yaku harkarkunaq. Challwakunashi mayupa kuchunninman pintikachayta qallaykunaq. Patsa waraykaptinnaaqa, mamanshi chaanaq, payshi balayman llapan challwakunata shuntanaq. Chaypinashi, mikunanpaq mananashi pishinaqtsu; shipshimi warmi, wawanshi mayuman aywapakunaq; charirkurshi achka challwakunata, niykur balayninman winapakuq. Runakunashi qipankunaman rimaqta qallaykunaq: —¿Imanawpami chakwan achka challwata mikunanpaq kanan tarin, pasaq killa manami tariqtsu mikunanpaq? —Tapukuqshi aywarqarinaq. —¿Imanawpami chay challwata tarinki? 115 Warmishi mana imatapis tapunqanta kutichiqtsu. Achka patsa pasanaq, chakwanpa marka mayinkuna manashi ima mikunanpaqpis kaqtsu. Manashi challwakunapis kaqnatsu. Ñuku wawanshi llapan challwakunata harkanaq. —Chayshi Ñuku mamanta ninaq: —Mamay, runakunata niy kayman challwakarinanpaq. Mamanshi aywarqun runakunaman willaq. —Ñuku wawaqa hanachawmi challwakamuykan, paymi qayakamanchik llapanchik challwakamunanchikpaq. Chayraqshi runakuna, chakwan ima ruranqanta riqipakunaq. Chayshi achka wata alli yachapakunaq, manashi mikuy pishiqtsu, chayllaman Ñuku amata winanaq, manashi mayuchaw aypaqnatsu. Chayshi mamanta ninaq: —Mamay, kanan aywakuunami, kay patsachaw, llapaykita yanaparquunami, manami mikunaykipaq pishinqantsu, runakunami yanapashunki. Hana patsata taqyachimushaq (tsarapaamushaq), hanaman mana hukpita ratamunanpaqpis. Chakwan llakikunaq, wawan uqrapakunqanta yarpaanaq. Niykur Ñuku pampaman chachaykunaq, niykur wicharirqunaq hanan patsaman shumaq taqyachinanpaq, kanankamashi chaynaw rikakan. Chakwan karuta rikaykurna waqanaq. Chakaypashi wawanta hanachaw chillapyanqanta rikaq. Chayshi Vía láctea nishqan kaykan, chayshi tsaqay tsaqay chakwanpa shunqun kushikun wawanta rikaykuptin."
Sarapa willakuynin arapa willakuynin,"Unay unayshi mikuykuna pishiq, manashi kaqnatsu ima mikuykunapis kay patsachaw. Runakunashi wiqi kuru niraq puriq, manashi kallpanpis kaqnatsu. Quetzalcóatl nishqan llakikurqun, chayshi mikuyta ashiq aywarqunaq. Mikuyta ashinaq, hukpita ashirqun, manami tarirqatsu; tsaki qiwata, tsaki allpatashi tarinaq. Hana hirkakama yarqunaq, niykur ura raqrakunamanpis yarpunaq, llapan kuchuta rikapakunaq, manami imatapis tarinaqtsu. Rumillashi kuchkuy ushashqa kaykaanaq. ¿Imanawpataq, maychawtaq runakunapa mikuyta tarimuuman? Chaynawpashi yarpachakunaq, chayshi huk puka anwaqshuy washantsu, hatunkaray sarata apanaq. —Puka anwaqshuy kuru ¿Maychawtaq chay sarata tarirqunki?, tapurqun Quetzalcóalt nishqan. —Chayta, kikillaami musyaa, manami pipis willamantsu. —¿Manatsun, Quetzalcóaltwanpis? —Hina, qamta willaykuptiykipis sara maychaw kanqan, manami chaykunkimantsu. Chaypa yaykunan kichkimi, chay willapanqa manami yanapashunkitsu, —puka anwaqshuy kuru ninaq. —Yanapay ari, runakunami wañunqa mikunaypita. —Allichi qamraykur willamushqayki: sara, Montes de los Sustentos nishqanchaw kaykan. —Aku, yanaqamay ari —ninaq Quetzalcóalt. —Yanasan tikraptiyki apashqayki —puka anwaqshuy kuru ninaq. Quetzalcóalt yana anwaqshuy kuruman tikranaq. Naanishi kanaq sasa puriyshi: hanapashi wichapakunaq (witsapakunaq), urapashi aywapakunaq. Hachapa rapran hananpa chimpapakuq, rumi-rumishi aywapakunaq… Manashi yaku upyapakunaqpaq kanaqtsu. Chaynashi karuta chaykurnaqa chimparqarin kichki túnel nishqanpa, chayshi Monte de los Sustentosman apanaq. Chaychawshi, achka sara kaykaanaq. Kanaqshi: qarwash sara, chay sarashi inti niraq chillapyaq; kanaqshi yuraq sara, chayshi kay sara quyllurkuna niraq chillapyanaq. Anqas sarapis, kanaqshi, kay sarashi, manaraq patsa tamyaptin yupay kanaq. Puka sarapis kanaqshi, chay sarashi inti hiqaykaptin patsa niraqshi kanaq. 117 Quetzalcóalt, wakin sarakunata pallanaq, niykur kay patsaman runakuna mikunanpaq apanaq. Runakunata mikachirqunaq, chayshi runakuna allaapa llapan shunqunwan yupachikurqarinaq. Hukpita, Quetzalcóalt, Monte de los Sustentos nishqanman kutinaq; chaytashi apakunanpaq watuwan watanaq; Monte de los Sustentos nishqan amata lasaq. Chayshi tayta illapata yanapananpaq mañakuq, Monte de los Sustentos nishqanta rachiriykushun apashimanaykipaq ninaq: —¿Imanirmi kay shumaq chakrata rachirimushun? —Tapunaq tayta illapa. —Runakunata mikachinapaq. Chayshi hatunkaray illapa chillapyaqkuna, Monte de los Sustentos nishqan mayakunaq, chayshi rachiy ushapakunaq. Quetzalcóaltta, yuraq sarata, qarwash sarata, anqas sarata, puka saratapis, puka anwaqshuy kurukuna qutu rurayta yanapanaq. Achkashi sara kanaq, chayshi Quetzalcóalt yarpachakunaq, manami llapanta qutushqa sarakuna apayta atipanarquntsu. Chayshi tamyata qayanaq, niykur ninaq: kay sarakunata mashtarillay kaypapis maypapis. —¿Imanirmi saraykita mashtanayta munaykanki? —Tapunaq tamyaqa. —Runakuna sarata murupakunanpaq, mana mikuy imapis pishinanpaq. Chayshi hanan patsachaw rikakaq: chillapyaq illakunashi, chaynawtashi mayakaq tamya; tamyaqshi mantsakay niraqshi. Chay tamyamunqanwanshi mayukuna Monte de los Sustentos nishqanchaw rikakamunaq, tamyanqanwan yaku, sarashi mashtakaanaq. Chay patsapitanashi kanankama runakuna sara uryapakun. Manami mikanapakunnatsu."
Rumi tsaquq runa ashnukunawan una ashnukunawan,"Rumi tsaquq (rumi hurquq) runa ishkay ashnukunawan, rumin qipishqakama, naanipa yarpunaq. Runashi naanipa ashnukunata pushaq. Chayshi yanqa chaykarinanpaq, ashnukunata huyupa wiruq. —¡Aku ashnukuna, yanqa aywashun! ¡Ama qilla kapaakuytsu! —ninaq patsaypa piñashqa. Runashi qilla uywakuna chararanqanpita, tayta Yayanchikta willapaq. ¡Papaku Yaya! —Manami kay niraq uywakunata rikashqatsu. Kaynawpaqa, manami imatapis rurashqatsu, ninaq. Naanipa ayawapakuykaptin, huk kawalluwan tarinakurinaq. Kawallushi shumaq qiwata mikukuq, rumi tsaquq runa ashnunkunawan amatashi piñakunaq, chayshi ninaq: —Yuraq kawalluta rikapakuy, patsaypami wira kayqa, allimi shaaran. ¡Chaymi kaykan achka kallpayuq, kuyayllapa alli kawallu! —ninaq runaqa, hukpita ashnukunata wiruykurqan, hukpita ninaq: —¡Qamkunaqa millanaypaq, upa niraq, mana kallpayuq kapakunki! ¡Hanaman manami imatapis musyapakunkitsu! ¡Katay, katay!, nirshi ashnunkunata wirunaq. Chayshi huk ashnu nanachikurkunaq, qipaman muyurkur, Rumi tsaquq runatashi, ninaq: —¡Ima kaykan! ¿Manatsun yarpachakunki? Mana mikuuni, patsaypa utikashqa chararapaakamanki; manami amata aruchipaakamanki, llapan uchakuna ushanqakama. —¡Niykur ñuqakunata shumaq rurapakunapaq, aywapakunapaq munanki; hinallanman ñuqakunata amata wirupakamanki! ¡Qampaq yanqami ashillikuy (ashaykuy)! —Nirqunaq huk kaq ashnu— ñuqakunata alli mikushqa kawalluwan tinkuchipakamunaykipaq, ama upa kaytsu. Ama, ñuqakunata pishikachipakamaytsu, imanaw kanqanchikta. ¿Manatsun qam ñuqakunata allita mikachipakamunkiman? ¿Ñuqakuna qamraykur arupakuu? “Kapatas allita ruraptin, wakin runakunami, allimi arupakun”."
"¡Ama wañuchimaatsuntsu, niykuy!","Patsa waraykamuptinshi, chaachipakunaq. Kanan patsa warashqanami kaykan, payqa chaychawraqmi kaykaanaq. Huk qiruchawmi watashqa shuwaraykaanaq. Amatami kuyuq, manami shumaq karaqtsu. Maa ichikllatapis puñuykushaq, hawkayaanapaq ninakuq. Manashi puñunaqnatsu. Mananashi mikanaqnapistsu. Mananashi imatapis qukuqnatsu. Kawayllatashi munaq. Pitaq yarpachakunman unay kanqanta, chayqa pampakashqana, qunqakashqanami kaykaanaq. Chayqa Tayta Lupe wañuchinqanmi kaykaanaq. Mana kaqllapitami wañuchirqunaq. Payqa wañuchirqun chay runata, mana alli rurayninpitami. Payqa chaytami yarpaykarqan. Tayta Lupe Terreros, Rumi punku dueñonshi kanaq, kumparinshi kanaq. Payshi Juvencio Nava, chayshi kumparinta wañuchirqunaq. Kumparinshi uywa qiwata mikunanta manashi munarqatsu. Punta patsatashi kallpachakunaq (aguantarse nishqan) kumparinraykur. Uywankunatashi hukpakama wañuqta rikaq, usya patsaraykur, kumpanrin tayta Lupe Terreros manashi paypa chakranchaw uywa mikunanta munaqtsu. Chayshi qincha chaparanqanta pakinaq, niykurshi llapan uywankunata chayman yaykachinaq alli qiwata mikuchinanpaq. Uywankunashi patsaypa aqratashqashi (uyuyashqa) kaykaanaq. Chay rurayninpitashi, tayta Lupe Terreros amta piñakunaq, payqa huk kachakarqun, qinchanta chapaq, mana Juvencio Nava, kumparin, hukpita uywankunata qinchanman mana yaykachinanpaq. Chayshi hunaqpashi qinchata chapakuq, tsaqaynashi kichakanaq. Uywankunashi chapanqanman laqaraykaanaq. Uywashi shuwaraanaq qinchaman yaykapakunanpaq. Kay uywankunashi, unayshi, kumparinpa qiwanta muskiylla muskipakuq, manashi mallipakuqtsu (llamipakuqtsu). Payqa kumparinwan, Lupe Terreros, ima aytapis ninakariqshi, manashi shumaqtsu rimapakuq. Huk kutishi, tayta Lupe Terreros ninaq: —Maa Juvencio, hukpita uywaykikunata qinchaman yaykachipakuy, wañurichishaqmi. Pay kutichirqun: —Maa, tayta Lupe, manami ñuqatsu huchayuq kaykaa, uywakunaqa alli qiwatami ashin. Paykuna manami musyapakuntsu. Uywata wañuchiptiyki rikaanakushunmi. “Huk nuwillutashi (novillo nishqantashi) wañuchinaq” 120 Kayqa kimsa chunka pichqayuq watanami pasashqa, marsu killa uranchawmi hina abril killachawmi kaq, ñuqa hachakuna pakarakuq puriq kaa. Raymipis chunka waakakunata quykunqantapis manami yanapamashqatsu. Wasita karsilpita yarqunapaq chariykachishqa. Manami chayllatsu, ichik charanqaakunatapis quykushqami, mana qatiramaananpaq. Paykunaqa qatirapakamaqmi. Chaymi churinwan yachakunaapaq shamushqa kaa, huk kaq chakraman, lluychupa shukshunman nishqanman. Kananqa paytashi ashipakunaq; payqa manashi pitapis shuwaraqnatsu. Yarpachakuqshi, runaqa qunqashqanachi ninaq. Maynami patsa pasashqa kaykaanaq, kaychawchi hawkalla wañukushaq ninaq. “Chaytashi yarpaanaq, maynami awkinman tikrashqa kaa. Mananami pipis wasupaamanqanatsu (piñachiyaamanqanatsu)”. Runapa chawpillanchaw aywarqun, manami imatapis rimaqtsu, rikran shawarashqa. Patsa warayshi yañawyaraq (ampillaraq) kaq, quyllurkunallaraq rikakuq. Wayrashi shumaqllapa puukanaq, chayshi allpata wawyanaq, hinaman runa ishapanqanwanpis naani asyanaq. Niykurshi runa pushanqankunatashi rimayta munaq. Munaqshi kacharkarinanpaq hina aywakunanpaq, chaytashi munaq: “Waynakuna, ñuqapitapis manami wañuchishqatsu”, chaytashi niyta munaq, hina upaallaakuqshi. “Ichikllata aywaptinchi paykunata ninarishaq”, yarpaanaq. Rikayllashi rikaq. Kanan runakunapa laadunman aywaq. Upaallaaquqshi, kacharkarinantashi, munaq. Runa manashi uyankunata rikaachikuqtsu, yana qipiniraqllashi rikakaq paywan aywanqankunaqa. Ichik rimaykaptinshi, wakin runakuna manashi mayapakuqtsu, chayshi ninaq: —Ñuqaqa manami pitapis wañuchishqatsu kaa—, chaytashi ninaq. Hinallashi llapan kaykaanaq. Runakunaqa manashi imatapsi mayapakunaqtsu. Runakuna manashi kikinkunapura qaqllankunallatapis manashi rikapaakuyaqtsu. Hinallashi puñunqan yupay aywapakunaq. —Kaychawmi kaykan, runa ashinqayki, tayta kurunil. Punkuchaw shaakurinaq. Payqa chukunta makinchaw charaanaq. Maa pillapis yarqamunqachi nir. Manashi pipis punkuman yarqurqatsu, rimanqanllashi mayakaq. —¿Pi runa? —Tapurqun. —Lluychupa shukshunta yachaq, kurunilnin; qammi ashiq kachapakamushqa kanki. —Maa tapuy: Guadalupe Terrerosta riqirquntsu. —Guadalupe Terrerosta riqishqankitsu. —¿Tayta Lupe? Aw. Payta riqishkaami. Wañushqanami. 121 Chaynashi ruripita rimaq runa, huknawpanashi rimarqunaq: —Musyaykaanami wañunqanta —ninaq. Hukpita rimayta qallarkunaq. Huk runawan rimanqan yupayshi mayakaanaq. —Guadalupe Terreros, chaymi, kanaq. Hatun wiñarkur taytaata ashishqa kaa. Payqa wañushqanami kaykan nipakamarqan. Sasami ñuqanchikpaq manana taytanchik kawaptinna, shumaq sapichakunachikpaq alli runa kananchikpaq. Chaynawmi ñuqapa kawaynii karqun. Ruripita rimanqan mayakarqun punkuchawwan rurichaw. Chaymi nirqun: —¡Apakariy, niykur wataykariy huk qiruman. Nakachipakuyraq, niykur wañuykarachiy! —¡Kurunilnii, rikaraamay! —mañakurqun payqa—. Mana allinami kaykaa. Kikillaami wañukushaq. ¡Ama wañuchimaytsu ari! —¡Apakariy! —Hukpita mayakarqun, ruripita. —Maynami chaninta qurquunami, kurunilnii. Achkanatami, allaapanami chaninta qushqa kaa. Llapantami charikarkarinna. Manami imatapis charaanatsu, llapantami apakarishqana. Pakarashqa chusku chunka wata. Shunquu imaypis manchariq. Maychawpis, wañuchipakamanqachi nir. Manami kaynawpa wañuyta munaatsu, kurunilnii. Haqiraman tayta Yayanchik pampachaamanqanchik. ¡Ama wañuchimaytsu ari! ¡Qam niy, mana wañuchimaatsuntsu! Hukpitashi, ruripita rimarqunaq: —Wataykariy, niykur shinkanqanyaq upyachipakuy mana wala (bala nishqan) nanachinanpaq. Chayshi llapan upaallakarkunaq. Kutachawshi mayaranaq. Justino, churin chaanaq. Justino churin hukpita aywakunaq. Achka kutishi shamunaqpis aywanaqpis. Ashnupa washanman chaqnanaq (liyanaq). Shumaqshi watanaq; naani aywanpa mana ratananpaq. Runkuman umanta (piqanta) qatiykunaq mana rikakananpaq. Niykur aywakarirqan. —Llumchuyniyki, willkaykikunapis kanan ankushunkichi —chayta nir aywaq— Uyaykita rikar, manami paytsu nipakunqachi. Mancharinqachi. Kuyuti (coyote nishqan) imachi mikurqun ninakaarinqa. Uyaykita rikaarir amata wala (bala) yaykunqanpita."
Atuqwarku,"Atuqwarkumi manchariypaq niraq. Chaypa karitiira nishqan aywan, karitiiraqa, pillushqa yupaynirqami kan. Ichik yaykunan yarqunanpis qirullapita rurashqa kaykaanaq. Chakapa rurillanpa manchariypaq niraq mayu aywan. Wallaqa mayu, hatunkaray rumikunapa chawpillanpashi aywan. Huk markayuq runa hanaman rikaptinqa, atuqtashi kunkanpita shawayarashqata rikan, runa llaqllanqan yupay. Huk kutishi michiq markaman, wamaq niraq, uywa chaanaq. Chayshi yuraq, paqu, hatunkaray kanaq. Yuraq qara niraqshi (gringo) kanaq. Manashi pipis maypita shamunqanta musyaqtsu. Musyapuqshi wallpata suwakunqanta, ichik pachukunatapis (ashkashkunatapis) mikunanpaq suwakunqanta. Payshi chay machaykunachaw yachaq. Llapanshi musyapakunaqna, chayshi manchapakunaq. Atuq nir shutichipakurqan. Chaychawshi yachanaq Maryacha shipash. Kuyayllapa alli shunquyuqshi kanaq. Payshi amata manchaq, atuqta. Huk kutishi michinqanpitana kutiykamuptin, kichki naanichawshi atuqwan tarinakurinaq. Manashi chayta yarpaanaqtsu. Maryacha patsaypa manchakashqa maypapis ayqiyta qallaykunaq. Atuqta rikaykurnashi qipanman aywaykanqanta, naanitashi pantarqunaq, niykur rurimanshi ratanaq. Qipantashi atuq rikaanaq. Atuqqa patsaypa utikashqa kaykaanaq, manashi yanqallatsu kallpachakurkunaq. Atuq aychan harkaykur kushikuq, manami kanantsu, maypapis qishpipakunanpaq. Payshi atuqpa makinmanshi rataykunqa. Michiq shipash manashi tantiyarqatsu. Niykurshi qapachakurqunaq, hinallamanshi ruriman hiqarpurqun atuq charinaykaptin. Atuqpis lluchkaykurqan, hinashi kunkanpita chikpikaarirqan shiraka hananmanshi shawaraykaanaq. Patsa pasashqa kaypaqtinnaqa, atuqshi rumiman tikranaq. Chayyaq urachaw, mayuchaw, llapan hatiranqankuna, Maryachapa, mayu hananchaw shumaq rikakaq. Maryachashi shumaq shipash wakinpitapis kanaq."
"Hirka Chaparrí Chaparrí, Yanawanka anawanka hirkawan, chikinakurinqanpita kawan, chikinakurinqanpita willakuynin","Hirka Chaparrí, Lambayeque suyuchawmi kaykan; Kashamarka suyuwanmi qaqaraykan. Yanawanka hirkata Kashamarka suyuchawmi tarikan. Ishkan hirkakunashi karuchaw tarikaarinaq. Achka kutinashi pasanaq, ishkan hirkakuna kanankama chikinakarin, ashllinakarinpis. Chaparyuqpa ayanshi pamparaykaanaq hirka Chaparrí nishqanchaw. Chayshi riqishqa (wiraqucha) runa kanaq; payshi markanta kamachikunaq: Chongoyape, Pátapo, Combo, Tullipe, Almendral nishqankunata. Kay markakunatashi Shongoyapu nipakuq. Chayshi kanaq: “ñampu shunqu”, “alli shunqu”, “mana yatana shunqu”. Chaparyuq manashi kamachikuqllatsu kanaq, payshi hampikuqpis kanaq; payshi llapan runakunapa yachaynintashi yachaq; payllashi musyaq imanawpa ima aykatapis yurinqanta; musyaqshi magia blanca nishqanta; chaywanshi hupayninta hatunyaachinaq. Chaparyuqshi wasiyuq kanaq; chaychawshi alli yachapakunanta mañakuq; chay wasishi Hirka Mulato nishqanchaw kaykaanaq; chay hirka rumikunachaw, ima aykatapis llaqllachirqun, mana qunqapakunanpaq. Huk kaq hirkachawshi yachaq, Yanawanka hirka; shutinshi Yanawanka kaq; kay runashi magia negra nishqanta musyaq tukuq. Huk niraq hirkakunatashi muchaq, paykunashi ima aykatapis ushachipakuq, chikishi kapakunaq. Ishkan hampikuqkuna manashi alli rimakariqtsu. Rurayninkunapis huknawpami kanaq, chayraykur ishkan chiqnikariq; manashi chayllachaw kanaq, runa qatiranqankunapis chiqnikaariqshi. Hampikuqkuna huk kaq yachanqanman aywapakunaq, chayshi wakin runakunata qatipananpaq ashipakuq. Huk hunaqshi Yanawanka runankunawan Chaparyuqta llapan yanapanqan runata taripaanaq; chayshi Chaparyuqta wañuchipakunaq, niykur iiqus hachata apakarinaq llallinqanpita. Niykurshi chay iiqus hachata Yanawanka hirkaman muruykaarinaq; chaytashi kikin Yanawanka murunaq. Chaymi shutinnin nin: “yana hupay”, “yana pacha”. Chaparyuq runa qatiranqankunashi kamachikuqninpa ayatan tumapakunaq, niykurshi tayta intita kawarimunanpaq mañakurinaq. Tarirqarinaqshi. Hukpitashi Chaparyuq kawarimunaq, niykurshi llapan runakunata shuntanaq, chaypita Yanawankamanshi awapakunaq. Yanawankashi, llapan yanapaq runankunawan upyapakunaq; chayshi llapan shinkakarinaq. 124 Chaparyuq manashi wañuchirqatsu kay runakunata, tikrachinaq rumimanshi. Manashi runakuna wañuchir alli aywanman karqan, chayshi payqa yupay kawarimunanta manchaq. Chaypitami kanankama yachachipakun, imanirmi Chaparrí hirka, Yanawanka hirkapa chawpinchaw ichik hirkakuna kan. Chay hirkakunatashi shutipakunaq: ichik yana hirkakuna nir. Chaparyuq wañunaq, chayshi shunqunta kurkunpita hurqupakunaq, niykur huk laaduchaw pampakunaq, hana Chaparrí hirkamanshi pampapakunaq. Chaymi huk rumi tikrashqa shunqu yupay, kanankamami rikakan. Chaynawshi pampapakunaq kamachikuq Chaparyuqta. Huk kuchushi shunqunpa, hana patsashi rikaykan, chayshi llapan munayninkunata tayta inti mana pishichinanpaq. Hirka Yanawanka, payshi huk niraq rikakan. Ruminkunashi yana niraq rikakan, imaypis hirkankunachaw yana pukutay huntashi kan. Marka yachaq runakuna, manashi chaypa aywapakuntsu, manashi rikaykarinpistsu. Patsa tsaqaptinnashi ishkan hirkakuna amata ashllinakarin, ima aykatapis ninakurinshi. Chaparyuq iiqus hacha Yanawanka apakunqanpitashi ashllin. Yanawanka rumi tikrachinqanpita Chaparyuqta ashllin; ichik yana hirkakunapis Chaparyuqta rumi tikrachinqanpita ashllin. Chaymi kanqa kay ashllinakuy, manami imaypis ushankanqatsu, patsa ushakanqankama chaynawllashi ashllinakarinqa. Manami yanqatsu ashllinakuynin. Kay ashllinakuymi pimi allita ruran, pimi lluta ruran."
Chay lluqlla hunaq I,"Tayta Teólo Navarro runapa qiruruqninchaw (ruyrunchaw), muyashqa wayrallapis puchushqa haqikaarin. Lluqlla kashqanpita wasinpis pampayashqami kaykan —chiki yaku— llapanta huchuchurkunaq (huchukurkunaq). Runakunapis yanaqallami arkapakunaq (qawaamunaq). Pullan kaq runakuna pirqapakunaq, pullanninkuna rikayllata yanapaq, allichaa nir, chaqchapan: —Shumaq kallpakuykur sharkukuytami atipanki. Chaynaw kashqa: Sapa sapalla manchakaptin payta nipaq: —Tayta Tofe wasiykipa pirqa hiruruqninta pirqachiq, lluqlla shamunqa… Chaynaw nipaptinshi payqa shumaq asikuq. Imatapis rimarkamunanpaq kutichiqraq: —Lluqllapis shamutsun, apamaatsun, aywaykashqachaw lakisapis (llakikuypis) ushakanqa. Rimaqllashi rimaq. Kay markanchikchawqa, lakisawanpis, llapanwanpis kushishqami kawakaarinchik. Wasinta sharkachir (ichirkachir), shumaq qatarkachir llapan aruyta ushapakurirna, shumaq takikunawanraq qachwapakuyaq, llushtuypa llushtur pampapis shumaq tanakananyaq (pampatsanqanyaq). Niykurqa payshi ninaq: —Pitaq kanan qallaykachin wasi rurayta. Kay hina nakayta. Payqa chukutashi awhawan ruranaq punkun wasinllachawmi. Chukuta hurmawanshi ruranaq. Takipayllapa, shukapallanpa hunaq hunaqshi chukuta ruranaq; patsapis tsaqanqankama shumaq shukapallanpa ruranaq. Tayta Tofe manchakashqa yakuta, tamyata rikaykur, usya patsapa chawpinchaw qiruruykachaypa rikapan yaku wiñaqta. Chaychawmi payqa nin: —¡Chay hinachi kakun! ¿Imanirtaq manchakushaq? Kampana shumaq waqaptin willakaykamun yaku yarqamushqanta. Chayshi tayta Tofe wiwyaylla aywaq rikaananpaq. Chaychawshi wasiq hinalla ichiraykaanaq; yaku aywaq wasi kuchunllanpa. I 126 Chay tsaqayshi, manashi kanmantsu. Sacristan manashi shumaq willakaramunmantsu, rikran pakiykuptinpis, hina kampanata pakiptinpis. Adelaida Suarespa alli hunaqninchaw manachi kanmantsu. Shumaq raymichaw, Adelaida Suarespa, manashi imapis kanmantsu, paypa shumaq hunaqnin kanaq. Tayta kamakuqpa wawanmi kanaq. Tayta Tofe nirqan: —Upushun, upushun, waraymi ushakaashun, wañushun. Paytaqa rikanki kaq, shumaq kushishtami. Grimalda pachasapa warminpis, chaychawmi kaykaanaq, kuchuchaw hamaraykan runanta pinqapar. Puntata willapa chaamunaq, niykurnashi Julian Mayta yarqamushqa qinchapita qaparaykar: —¡Yaku yaykaykaamun!... ¡Rumita apaykaamun!... Chayta, wakinllannashi mayapakunaq. Yakushi chaakaramushqa, wasipa punkunkama yaykunaq. Manashi manchakankimantsu. Apuraypa apurar yakushi hiqarinaq imatapis uquraykar. Chayraq yarpachapakunqanchik, mana kaasupashqa kaasushqa. Wasichaw alliq makinchaw (allawkachaw) tukapakuqkuna (muusikuqkuna), shinkashqa hitarpaykan mana imatapis maakushpa, asir kaykaanaq. Ñuqaqa maypa hapashqaatapis manami musyarqaatsu. Shumaq tsaqukashqa kaykaanaq ichuq kaq wasi. Llapanchikta shumaq manchakachimashqanchik. Lampawan, piikuwan aruraykar runakunaqa churanakushqa, kaypa wakpa ichuq wasikunaman yakuqa timpuypa timpumuq. Yanukuna wasiran karqan, shumaq waqakuypaq. Hirka yaku taquypa taqur (qarpuypa) ushashqa. Llapan patsachaw yaku hanayaq tallpimushqa (pillchimushqa), mikuykunatapis nitir ushashqa. Uywakunapis qishpinanpaq kaykaptin pirqakunapis huchukanaqnashi. Chaychaw warmikuna: Eulalia Espinoza, payqa shumaq qaparaq, ruwakuq tayta kamachikuqta. Runakunaqa kamashqannaw kashunnachi. Imanawpis kashunnachari. Mana qukaqnachaw shumaq manchanaypaq niraq karqan. Kanchakunapis, kikillannami ishkikuq. Antonio Ebúsquez, pay kikillan qapariq, kayta nir: ¡Imata rurashun! —¡Chay punkuta pakipakuy, hitapakuy yaku aywakunanpaq! 127 Tamyashi paytaq lluta katsiq; tamya mayu yakunaw shakamuq. Patsa yañawrayamuptin, ñuqanchik mana ima ruraytapis atiparqaraqtsu. Shumaq warakayllapa illapakunapis uraamuq, pashtaraykaraq paqraq paqraq nir. Llapan naanikunapa kanchakunapa lluqlla yarpuq, punku yaykuna yantaman tikranaq. Grimaldatapis rikashqa kanchik, maray hananchaw nanayninwan shumaq waqaykaqta. Tayta Yaya kamakuqta shumaq ruwakunaq."
Chay lluqlla hunaq II,"Yakupita, tsaqaypita, shukukuypita, wayrapita, tayta Tofepa wasintanashi huchupakunaq. Amataqshi qapariq Grimalda, chayshi Roque Barrera yanaparkunaq; warmishi churana hanaykichaw shaaraykaanaq, chaynashi pirqa ishkiykunaq. Toribia kaykashqa kushishqa kushishqalla, munanqannawlla imanawpapis yanapaq. Roquepis, imanawpapis, miisa nishqanta charipaariq Grimaldata. Toribiapis allpayashqa makinwan rikranta patikurkur (siprarkur) aywashqa, Roqueta yanapananpaq. —¡Qam yanapamay! ¡Mamay Tulli, qampis yanapaykullay ari!, chaynashi yakupis chaanaq, hukpita pirqata huchurachiyarqan. Chaypitanashi, mama Toribia, mana asiykurlla pilltakunqan aqchantashi kachachirkunaq, niykur kuyaq, qaparanqan itita (llullu wamrata) chuchunman shuntanaq. Itishi waqaq, qapariypa qaparir, chay qapariyninwan ñuqanchik hukpita kawarimushqanchik. Mamantapis kawarimunmanchi; payshi manaraqpis munaptin wañunaq. Patsaypanami lakisalawan (llakikuywan) upikashqa. Llakisallamanshi llapan tikranaq, aqullashi llapanchaw rikakaq. Chaynashi manana tamyanaqnatsu. Lluqllapis ichikllanami kashqa. Chaypis mayapakuqraq kanchik. Lluqlla qaparaypa shamushqanta, upikaypana aywaykaanaq. Niykurqa, ashiytana qallaykarishqa: —¡Makshi!... ¡Mama Brigida!... ¡Tayta Lázaro! Shutinkunatapis mayapakuq, niykur rimapakuq nir: Kaychawnami kaykaa nipakuq, alli kaykaqnawna. Chayta manapis musyarraq, tayta Tofe, Grimaldata, ashiq. Sawanpa, ruqu punkunta yaku apanaq, chimpa kaq chakrakama. Chaynawmi kaykaanaq hamakunapis, qawaakunapis, shikaraakunaq (witsiraakunaq) kaypa wakpapis. 128 Demetrio López nin: Kuchi kaykaamun Vilcabamba yaykurinanchaw. Pirqakunapis, muruyninchikkunapis shumaq charpakashqami kaykaanaq. Pitakunapis (baúl nishqan) trankakashqa yurakunachaw kaykaanaq. Chaychawmi kaykan Jacinto Navarro runapa marayninpis, pachakkama rumikuna awkillunchikuna aqashqankuna. Wakinkunapis musyapakunaq, tayta Tofe chamuptinraq, payqa warmin wañushqata rikranchaw chaachimunaq. Qipanchaw Mama Toribia itinwan, chayraq yuripakushqa wañushqa chaanaq. Kay ishkay willapa, ñuqanchikkunapa karqan shumaq lakisa, shunqunchikkunapis imanawparaqchi nanarqan. Tayta Nicolás Arosemena pichqayninchaw, manami Roquespis asichiyta munaqnatsu, wasinchaw lakisalawan (llakishqa) kanaq. Ruri wasipa kuchunchaw, tayta Teólo aksaypa aksar kaykaanaq. Chay tsaqay mana alli wayra quykunaq. Laqlanpis (chakallwanpis) tsakikunaq. Turwatashqanawpis (piñashqanawpis) kaykaanaq, laqlanpis shumaq ayratashqa kutipaq. ¡Piraq ninman kar!... ¡Pitaq ninman kar! Patsaypa: Pichqaypis patsayllapami kashqa. Cafelawan pichqakashqa. ¡Imanawtaq yarpashqa wañuyta! ¡Ayka shutikunataq karqan? Eladio Amaro, Fortunato Rojas, Pedro Tintush. ¡Manami imaypis chikikuq runa! ¡Mayna, aywakarinaqna! Wañuyshi mayashqa wañuyta. Shumaq llakishqa shunqunpis nanananyaq, patsa kuyuynaw. Kukapis, shaktapis manami qukashqatsu chay tsaqay. Chaypita patsay, tayta Tofe, wañunaykaq, hupayniraq chaychaw kaykashqa. —Chuku hirakuqshi kanaq —chaytami nipakun. Patsanchik quyushqanyaq runakuna imaykitapis rimakaarin. —¡Llaqllami pampaman ishkishqa! —¡Ruku chuku hiraqkuq! Manami pipis musyantsu pay musyashqanta. Imayllapis payqa…"
Wakchami kanchik,"Kaychawqa mana alli kawaypitaqa huyu kawaymi kaykan. Aykuq simanami tiyaa Hashi wañukurqan. Kuychi (sábado) hunaqraqmi, pampapakurkurqaa llakinaypis ichikllata karuparqan. Tamyapis qallaykurqun mana imaypis tamyanqan yupay. Chaymi taytataqa rawyanay (sinchinay) qurqun, chay llapan siwara rutushqa, shanaychaw qarwaraykamushqana. Shullay mayanipitashi chaykunaq, achka yaku chaayarqamun. Achkanpa wichanpa sharkurir sharkurir, manaraq huk aptayllatapis pakayta atipapakuptii. Chaymi llapan wasi yachaqkuna chukchunakushqalla, chukllapa rurillanchaw yaykapaakunaq; tamyami ushmashqa qarwaranqan siwarata, chayta chayllaraq rutupakunaq. Qanyanllaranmi nanaa Tacha, chunka ishkayniyuqman watachamurqan, chaymi taytaqa nanaapa santun hunaqninchaw waakaa qunqantapis, musyapakushqa kaa, mayu apanqanta. Chay mayu, tsarpamurqan kimsa paqasllata. Chay patsa waraananman, ñuqaqa, puñukashqanami kaykaanaq kaa. Chawraq tsarpuq mayu, haqraraylla, qaparir aywaptin rikachapakurqaa, chawrashqa (chaymi) kaamapita ichik qatallawan chinkamurqaa. Maytachi wasipa qatanshi qarikaykanman yupay. Chaypitaqa yapay puñuq yaykukuykushqa. Mayu haqraraylla aywaqta mayarqaa; chaynawlla mayaykar yapay puñukarqaa. Sharkunaapaqqa tutaqa pukutay pukutay chaynawlla tamyakushqa niraq kaykaanaq. Musyakarqan mayupa qaparaynin huyupaq; chaynaw chayllaman karqan. Mayu asyanaq rupashqa niraq. Ismushqa niraqpis mayu asyanaq. Chay uura mayupa kuchunta rikaq aywaptii, mayupa kuchunkunaman yaku huntamushqana kaykaanaq. Maynami hiqashqana kashqa, chay kaalli runa purinqanpa, niykur patsaypa yaykuykashqana chay Tambora nipakunqan warmipa wasinmanpis. Yakupa aywaynin mayakaq, chay chikuman yaykuptin, niykur yarqamuq achka shutuyninpa punkunpa. Chay Tambora warmiqa yaykurqan, yarqamurqan hapaypa mayu, hina aywaptinqa wallpankunata kaalli runa purinanpaq qarqamuq, chayllapa pakakunanpaq, mana yaku apananpaq. 130 Chaypitaqa, chaykaqpaqa, chay muyu kanqanpaqa mayu apakurqanshi chakata (tsakata), pitaq musyan imayshi apakurqan, chay tamarindu tiyaa Jacinta wirtanchaw kaq, kananqa manami chay tamarindu, rikanchiknatsu. Chayllami tamarindullami markachaw karqun. Chaypitami runa yarpachakun, chay wiñaq mayuta rikapakun, imaypis wiñanqanta watarkur watarkur. Paniiwan ishkaa aywapakurqa rikaq, patsa hunaqyaptin, chay yaku shuntakaqman, kananqa qanra, yanayashqa aywaykan chay chaka (tsaka) kanqanpa. Chaychaw kapakurqaa chay uurakama chayta rikar. Chaypita qiqapakurqaa chay huchumushqapa mayayta munar, ima rimaqta runakun. Urachawqa chay may kaqchaw manami mayakantsu runapa shimillanmi rimaq rikakun, imatapis ninakuq kaynaw mana mayakar. Chaymi hiqapakurqaa chay huchumushqapa, chaychaw runa kaykan mayuta rikar, willapaanakur mayu ima ruranqantapis. Chaychawmi musyapakurqaa mayu apanqanta, chay serpentina waakata; Chay waaka paniipami kanaq. Chaytami, taytaa panii Tachata santun hunaqpaq quykunqanmi, waakan, yuraq rinrin, muru-muru shumaq ñawiyuq kanaq. Chaytapis mayu aparkunaqpis. Manami imanaypapis musyaytsu chay serpentina waaka, mayu pasanqanta, mana musyaq niraq yaykurqan chay mayupa, mana riqir niraq, waranwaran puriykar. Chay serpentina waaka, manami karqantsu imaypis ayrallashqalla. Chay waaka, puñuykarchi aywarqan chaynawllapa wañuchikunanpaq. Ñuqaqa, achka kutimi richkachirqaa (riyachirqaa) chikupa punkunta kichar. Manami chaynaw kar, chayqa chaychawchi puñukunman, quyaytapis qimchiraakur, shumaqlla ayachakur, waakakuna puñur ayachakuq niraqrami. Kaychawchi puñukashqa karqan, yarparqan lasaq yaku waqtanman chaayar, rikchachinantaraqchi chawraq, chaychawchi manchakar kutiyta munarqan: Chayraq kuntinqanchaw tinkukarqan chay qanra, yana yukuwan tawqikashqa, watakashqa huyu chukru yana parpu (wanku) kuyuykaq niraqchaw. Yanapamay nirqachi, yanapamay ninqanta, kamakuq taytallanchi musyan. Ñuqa tapukurqaa huk runata; manatsuraq rikarqayki mayu apanqanta chayllachaw waakallatawan. Chawraq (chayraq) nimarqan mana musyaatsu rikanqaatapis. Waakallashi pasarqan chakin wichan paqashqa, chayllanpa chawraq chaychaw kaykanqanpita, muyurkunqankamaqa mananashi rikarqannatsu waqrantapis, chakintapis, imatapis. 131 Mayunpashi kuchpar aywarqan hatun qinwa qirukuna sapintin (watsuntin), wakin yantapaq hurquychawshi kakurqan awsay awsar, mana rikar, uywatatsuraq qirutatsuraq apakurqanpis. Chaynawllapami mana musyapakuqtsu mayutsuraq aparqan, mamanpa qipantatsuraq mayullanpa aywashqa, chaynaw kaptinqa, kamakuq taytallanchi ishkanta shumaq rikaatsun. Wasichaw imapis wayralla kaykaptin imapis wara kananpami, kananshi panii Tacha hinaylla rikakarqun. Taytaa shumaq arurkur qurqan chay serpentina waakata, ichik waakalla kanqanpita paniita qunanpaq, charananpaq ichik qullqillanta, mana wakin hatun panikuna niraq, aywakarinanpaq. Taytapitaqa, paykunaqa, manashi shumaqnatsu kapakurqan wakcha wasichaw kawar, maypapis kacharqan, ichikllanpitashi kapakurqan mana mayakuq. Chawraq wiñarkurqa runawan purikurirqan munanqankunawan. Tukuy rurayta yachakur chaykunawan, paykunaqa shumaq yacharqan, chaymi chaykuna musyanakurirqan, qayakamuptin paqaskunapa, hunaqpa aywananpaq. Imay uura mana aywarkaqtsu yakuman mayupa, chaymi mana musyaywan chay chikuchaw karqan, pampachaw quchpaykar, llapan achpanakushqa runanwan hananakushqa. Chawraq taytaa ishkanta qarqurqan, ichikllataqa kuyaparqanraqmi, llapan ima rurapakunqantashi: chaypita chikallamanqa mananami kuyaparqannatsu, chay uura qarqurqan. Niykur paykuna aywakarirqan, chay ayuta markapashi, pitaq musyan maypashi, tukuyta rurarchi purirkanqa. Chaymi tukuy rimay taytata pinqakachin, kananqa panii Tacha, mana munantsu kananta, wakin nanankuna hina, chayta musyar hinaylla waakaanaq rikakanqanpita mana imatapis ruranqanatsu, wiñachinqannaw tiyakunanpaq huk alli runawan, munananpaq llapan kawayninchaw. Chaymi kananqa mana allitsu kanqa. Waakanwanqa huknawmi kanman karqan. Chayta rikarqa manami pipis ama ninmantsu karqan tiyayta, apakunanllapaqshi chay kuyayllapaq waakallanta. Alli yarparayqa kaykannatsu, ichik waakallanchik kawarqa kawaykan, alliraqchi kanman, mana maman mayu pasaq qipanpa yakushqa kaptinqa; yaykushqa kaptinqa, pani Tachaqa kaykan ichikllapita purinanpaq tukuyta rurar. Mamaqa chayta munantsu. 132 Mamaqa manami musyantsu, imanir tayta kamakuq chaynaw nakachinqanta, chaynaw wawankunata qur, ayllunchawqa awilanpitapis manashi chaynawtsu kapakurqan huyu runa, llapanshi uywachikarirqan tayta kamakuqta manchakur, mana pitapis tukuyta rurapar, llapan kapakurqan chaynawlla. Pitaq musyan, maypitaraq shapakamurqan chay wawankuna tukuy ruraq pipapis. Payqa manami yarpantsu. Yarpachakun lampanta, huyu rurayta, mana rikar, ima huchapita. Chay wawankuna chayniraq tukuy ruraq yurinqanta. Mana yarpantsu, chaykunapita yarpachakur waqar nin: “tayta kamakuqlla, shumaq rikaatsun”. Chaymi taytaqa nin chaykunapaqa mananami hampi kannatsu. Huyu niraq kaykan kaychaw, Tacha, qiru hina wiñaykan, chuchunpis wiñarqun nanankunapa, hina hatun puturaykan (chikpiraykan) maychawpis rikarakarinanpaq niraq. Pitapis rikanqantaqa haqinqashi ninmi, maychaw rikaptinpis. Manachi allitsu kanqa. Rikaa mana alli kananpaqmi. Chaymi kaykan taytapa hamurpachikuynin. Tacha waqan mayu waakanta wañuchinqanta musyar, manachi rikanqanatsu. Kaychawmi kaykan, kayllachawmi qamya (qamla) puka llatapashqa nir, mayuta rikaarir, chay huchushqakaqllachawmi waqan mana chawayllapa, uyanpaqa qiqarpamun qanra yaku niraq aywan, qanra mayu yaykushqa niraq. Ñuqa markaakuu shuqananpaq, payqa manami mayakuntsu. Huyuparami waqayta qallaykun, shiminpita yarqamun mayu arashchaykaq, hina chaymi katataykar (tsuktsukyaykar) kakun, chayman hinalla charpaykamun yaku ayqaqqa. Chay ismu asyay chaayaamun pillchipa pillchir, karupita uyanta ushmar, chuchunpis hanaman, uraman shuqshikan, mana ichiykullar, arunanpaq niraq chay llapan uqranqanpita."
Imanawpami qishqi shillunkunata tar shillunkunata tarirqun,"Kay willapaqa kaykan unay pitanami, taqay shalanlan (chakin) tuna qaqachaw, rumi huntachaw manashi ima qiwapis rikakaqtsu. Chaychawmi wiñarqan huk ata qishqi, chayshi mana kashayuq kanaq, kanan charashqannaw. Mana ima shutu yakupis kaqtsu chaychaw, chaymi mapula (yanqalla) tamya rataq, qishqi quyullami rikakaq. Ruri chawpinchaw yuraq hunta yaku rikakaq; ñampu qarayuq kaq. Chaymi shumaq warawayarqa rikakaq purinakunachaw, rikarishqaqa alli kallpayuqmi tarikaq. Waran waranmi chaypa achka llamakuna, wikuñakuna, paqukunapis (alpakakunapis) yakunay kaptin puriyaq, ashuykariqshi qishqiman, niykur rapranta munashqanpitami waqrupakuq. Ushapakuq yakunta llapan mallipakunanpaq; chaymi nanaywan maakushpami kayninpami niq: —¡Imayuqpis kaptiiqa, kay uywakunapa kirunpita washaakunapaq! Qishqishi chikallaman (chisillaman) hawkan taq; witsanpita mayanaq qaqa qaparir aywaykamunqanta. Hanaman rikaarinaq, chayshi rikarqan atuqta, wayralla yarpuykaamuqta, hatun kuchpawan qatinakurinaq. Rumishi puntata aywanaq, qipantanashi atuq anchaypa anchar qatinaq. —¡Manami llallimankitsu! Qapariq atuq. —¡Mana kaq waqwa; mananami taripaytaqa taripaamankinatsu; qalluykipis aqtukashqanami kaykanki! —Rumishi kutichinaq. Chayshi rumi, muyurir, tikrarirshi qaqa chawpinchaw kuchpanaq; chayllashi rumi yarpunaq; qipaman shuyunakuq mayinta haqirqan. Qishqi, mana imatapis mayaqtukuqshi; qishqi, yarpachakuykaanaq, chayshi payta qapachakuqtashi mayanaq: —¡Tiyu qishqi, tiyu qishqi! Muyunaqshi kaypa, wakpashi; qapariqta rikachakur. —¡Tiyu qishqi, tiyu qishqi! Shumaq yarpachakunaq, chayshi atuq qaparishqanta musyarqan. 134 —¿Imatami munanki? —Tapunaq qishqi. —Tiyu qishqi ¿Yanapamankimanku? —Makichaw kaptinqa… ¿Imanashqankimi? —nirqaa. —Ama chaynaw kaytsu, chay rumita kuchpaykamuqta harkay ari, chaypitami ñawinchashqayki (ñawinpaakushqayki). —¿Imatami qumanki? Tapunaq qishqi. —Munanqaykita qushqayki. ¿Imatataq munapaykanki? Qishqi, hana patsaman rikaarir, yarpachakunaq. —¿Imatami manashaq? ¿imatami munaykaa? Kikin tapukunaq. Rasllami achikyay yupay umanman charqan. —¡Shillutami!... ¡Shillutami washakunaapaq, llamakunapita, wikuñapita, paqukunapitapis (alpakakunapitapis) chayta munaykaa. Uywakunami waran waran ñuqaman shamun waqrapaamananpaq, mananami turyapamaananpaq —Ninaq. —Shilluykita munaa, washakunaapaq. Qumankiku aw manaku. ¿Qumankimantsuraq? —Allichi… Chawrasqa yanapashqaykimi —chayninpami kuyay shiminpa atuq nirkunaq. Rumishi kuchpaykarqan kayman, kayman sharkamur; kuchpaq kuchpanaq. Qishqi, shuyararqan ashumunanta (witimunanta). Naqana ñawpanchaw kaykaptin karuta mashtarqan yurankunata; makiwan yupaypis harkarqan chanay chanay makallapakushpami. Nishqankama atuq qishpinaq, rumi kashqankaqpa. Chaymi ukakashqa karqan, mana kuyukuypa. Chaynawmi atuq chayaanaq qaqa chakinman. Chay tupunakuyman chaayar. Chayman chaarirqa llapan kallpanwan qapachakuyta qallaykurqan: —¡Rumi, mana kaq rumi, llallirquqmi! Huk kaqqa uchakuykarqan kachakaananpaq, qishqi chipi-chipi (chachaq chachaq) chararaykarqan. 135 —¡Amaraq kachaykuytsu, tiyu qishqi! —Mañakuq atuq, shuyaykuyraq. Alli kashqakama, taripamarqan, pichuytami (paltashtami) ruramanqa, llapchimanqa huklla wañuqpaqmi. ¡Yusulpaakuy! Chayta nirkur, huklla wayralla hacha kaqpapis, yaku kaqpapis aywanaq, machay rurinman pakakunaq. Achka hunaqnaqshi pasanaq, chayshi qishqi, atuq alli kashqanta yarpaanaq; chayshi rumita mallqaraykashqanpita kacharirkunaq. Tukuyta qayaparkushpami rumi aywanaq qaqa waqtanpa. Mayinipitashi qishqi huknaw rikakukunaq. Kikin mayapakurqan yurankunachaw, achka kasha winaykaqta atuqpa shillunnaw. Chayta rikarkushpami kushishqaman tikrarqan, llapan kallpanchaw kasha wiñaptin. Chayshi waqanaq; kananpita manami pipis imatapis ruramanqatsu, ninaq. Chay hunaqpita, atuq, qishqinaw yanasaman tikrapakunaq."
"Imanawpa, Jíbaros nishqan ninata taripakurqan","Willakarin, ninatashi taripakunaq, unay patsa, unaynashi, imanawpa taripakunqan, mana tarinqanpis musyakantsu willakaramunanpaq. Kashqa unaynami, manaraqpis Amazonas mayu rikakamuptinraq. Chay unay karu patsachaw, Jíbaro runakuna, chawa-chawa, sachakunapa murunta mikupakuq. Kalawasakunata, chaki murukunata, sachakunata, yunkapa uywankunata wañuchipakuq, mayupa challwankunata, urpikunatapis, tuqlla (trampa) rataqman charipakunaq. Chay mikuyshi alli kanaq. Wayukunapita (luklikunapita) tsaki murukunata ima allishi kanaq. Aychapis allishi kanaq, chayta mikapakuptinshi pachankuna amata hakaramunaq. Chay patsa tsaqaqchaw, killa mana yarqamunqanchaw, atipayaachiq amakachaw puñupakunanpaq, manaraqpis inti hiqaykaptin. Patsa waraamuptinnaaqa, tuta-tutalla wasinkunapita yarqapaakamuq aruq. Chaynawllashi Jíbaro runakunapa llakikuyllapaqshi muyuq kawayninkuna. Huk hunaqshi, hatun hachakunapa hananchawshi, rikapakunaq achikyaqta. Chaychawshi, huk runa warminwan yachanaq. Paykunallashi ninata chararapakunaq. Taquea —Jíbaro runapa, warminpa shutin kanaq— warmishi mikuyninta alli yanuchiq. Yukata shumaqshi shanshachaw yanuchiq, aychatapis puwachiqshi. Patsa tsaqaptin manashi llantunaqnatsu, chillapyanaq, Chaska quyllur achikyanqan yupayshi achikyaanaq. Ichik chuspikunapis rikakaqshi, hatun felinos nishqanpis, manashi ashuykariqtsu. Ayqikariqshi, ninata achikyaqta rikaykur. Huk patsa Taquea, huyupa tamya paskakanqanchaw chakranta, shapashta, purutukunata (pushpukunata), yukatapis hurquq aywanaq. Chay mikuykunata hurqunaq ninawan yanukunanpaq (arunanpaq). Qucha naanipa kutiykamuptinnashi ichik hirishta (winchusta) mana pawaytashi atipaqtsu, hirish patsaypa ushmashqa kaykaanaq, chaytashi rikaanaq. Taquea, ichik hirishta rikar llakikurqun, kikintashi ninakuq: —¡Hirishllaw, pishqullaw!— wasiman apakushaq ninaq. Paqta imallatapis payraykur ruraaman. Achka llapan kuyakuyninwanshi, chuchunmanshi chipiy chipiy apanaq. Taqueata, unaypitanashi, hirish pawaptin munapaq. Kay pishqukunashi pawapakuptin, rikrankunawanshi patsachaw, shumaq takyachikariq waytapa hanankunachaw, niykur tupshanwan mishki yakuta shuqupakunaq. 137 Wasinta chaykurna, Taquea tantiyanaq; ninapa shanaynin ichik hirishta kawarachimunqachi niq. Chaynawmi kanaq: Ninapa shanaynin ishkan rikrankunata tsakichinaq, pishquqa allinashi rikakuq, hirishpa rikrankunapis kallpayuqnashi kanaq. Pishqushi kawariramunaqna, chayshi rikrankunata, tupshantapis tapshinaq. Amata (allaapa) hirish kushinaq, niykur nina hananman, shansha hananmanpis quchpanaq. Chayshi, manashi ninaman yaykuykaqta rikaarirqatsu. Chayshi, ishkan rikran ninawan achkiykunaq, chupanpis achkinaqshi, niykur hirish hacha-hachakunapa pawayta (paariyta) qallaykunaq. Pishqushi hanapa patsaypa qushtarir aywanaq. Paway, pawayta aywanaq, chupanpis nina achkishqa yupay karupita rikakuq. Karuta aywaykaptinnaaqa, hatun tsaki hachapa hananmanshi shaaraykunaq, chayshi ichik nina chupanpita ratanaq, kay tsaki hacha chayllachawchi achkiykunaq. Jíbaro runakuna chakrankunatashi arupakuykarqan, chayshi karuta yana qushtanqanta rikapakunaq, yana pukutay niraqshi rikakuq, hana hanatashi rikakuq, niykur hacha hachapa llapan aywayarqan rikaq. ¡Ninashi llapanpa rupaq! ¿Imaraq kashqa?. ¿Maypitaraq nina yarqamushqa? Llapan yarpachapakunaq. Musyayninkuna chayllachaw kaykaanaq: nina rupanqanllachawmi kaykaanaq, hirishpa plumankunapa rupanqan rikakaqranmi. Chaypitami Jíbaro runakuna kanankama ninata chararapakun, chaywan paqaspa achikyakarin, killa mana yarqamuptin, hunu uywakunata manchachipakunanpaq, chaywan achikyaarachiyan. Chaykama rimapakun, qutsupakun, tushupakunpis ninapa chawpinchaw. Ninawan llapan mikuyta yanukuriq, chaypinashi yukata, sapashta, purututapis yanukarin; shanshachawpis aychata yanuchipakun, mayu challwakunatapis yanukuriqshi. ¡Shumaqshi mikapakunaq!, ¡yukapis, ichiq yuraq yakun yarqamunqankamashi yanukaq; challwakunapa tullunkunapis shumaqshi yanukaq! Hirish nina apamunqanpita, Jíbaro runakuna rimarqaarinaq pishquta kawachipakunanpaq; kay pishqupa kanankamami chupan nina kayashqa yupay rikakun; hirish chayta munarpis, mana munarpis apaykunaq, manashi chayllatsu, ¡Hirish apanqanwan, shanaytashi apanaq alli kawapakunanpaq!"
Hatunkaray charapa,"Unayshi, Buenos Aires markachawshi, huk runa kushishqa yachaq; payshi alli kaykaanaq, allaapa arukuqpis kanaq. Huk hunaqnashi qishyaqman ratanaq. Hampikuqkuna runa hampiykunanpaq, karu chakrantashi aywananpaq nipakunaq. Payqa manashi munaqtsu aywayta. Wawqinkuna takshallashi kapakunaq; paykuna mikunanpaq aruq. Patsa aywakaptin qishyaq runaman tikranaq. Chayshi, huk ullqu yanasan, Director del Zoológico nishqan, ninaq: —Qammi yanasaa kanki, alli shunqu runa, alli arukuq, chayraykurmi ñuqa yunka patsaman aywanaykitami munaa. Chaychawmi qam alliyaamunki. Qamqa alli makiyuqmi kanki, illapawan uywakunata wañuchiy, niykur qarankunata ñuqaman apamunki, chayraykurmi ñuqaqa qullqitami qushqayki, mana wawqiykikuna mikuynin kananpaq. Qishyaq runa aaninaq. Niykur yunka karu patsata yachaq aywanaq; karutashi aywanaq, Misiones nishqanpita karutashi aywanaq. Chaychawshi amata rupaq, chayshi payta alliyaachimunaq. Yunka patsachawshi kikillan yachanaq; kikinshi yanukuq. Pishqukunatashi, wakin uywakunatapis illapawan wañuchinqankunata, tsaki muruta mikuqshi. Hatun hachakunapa urallanchaw puñuqshi. Tamyaptin raatullashi hachakunapa raprankunawan wasinta sharkachiq. Niykur chapakuq, kushishqa hachakunapa chawpinchaw tamyawanpis waraq. Uywakunapa qaranwan huk qipitashi ruranaq, niykur rikranman apakuykunaq. Charinaqshi katarikunata (víboras nishqankunata) kawaykaqtashi, chaytashi hatun matiman apanaq. Kirusini laata winaraq yupayshi mati kanaq. Qishyaq runa alliyaramurqanshi achka kallpayuqshi kaykaanaq; allitashi mikunaqpis. Huk hunaq mikuyanaqtsu, ishkay hunaq mananashi imatapis charinaqtsu; chayshi mama quchapa kuchunchaw, huk hatunkaray tiqrita rikaanaq; payshi charapa mikukurkuyta munanaq. Tiqrishi charapata ichichiq (shaaraachiq), niykurshi shillunkunawan ashpiq aychata hurqunanpaq. Tiqri runata rikaanaq, chaynashi runapa hananman aywaykunaq. Runaqa illapawan umanta (piqanta) tuquykunaq. Niykur tiqripa qaranta hurqunaq. Hatunkarayshi kanaq; chayshi alli kaykaanaq, hatun wasiman mahapakunanpaq. 139 —Kananqa charapata mikushaq; chaypa aychanshi mishki aychashi kanaq. Charapaman witirkuptinashi, mana alli kashqanta rikaanaq. Umanpis warkuraykaanaq ichik aychakunallashi kunkanpita chararaykaanaq. Amatashi mikunaykaanaq. Runa charapata llakiparqunaq, niykur waskawan qarashtaypa charapata aparqun. Niykur ichik ramadaman chacharaachirqun; umanta wankukunawan wankurqun. Charapata qaraschaypa, qarashtaypa aparkunaq, charapaqa hatunkaray, tiyana niraqshi kanaq. Lasaqta sutarir ramrash wasinman apanaq, utkuta hurqushqa kamisanpita, niykur umanta wankushqa, mana imapis kanaqtsu, kamisanllata chararaayashqa. Shuutarir apashqa charapata hatun kaptin, hatun chapakuna niraq runanawshi lasaq. Charapata huk kuchunllachawshi witichinaq. Chaychawshi mana kuyurlla charapa kanaq. Runashi hunaq-hunaq charapata hampiq, niykur washanman, ichik makinwan wiruq kuyapayllapa. Charapaqa kachakaanaqnashi. Chaypita runanashi, qishyaqman tikrarkunaq. Amatashi shanaykanaq, ima aykanpis nananaqshi. Chaypitana runa manana sharkurqanatsu, llapan kikinpa imankunamanpis amata shanaq, yakunaypita kunkan rupanaq. Runa tantiyarkunaq, mana alli kanqanta, niykur kikinlla rimaq. Quyupa uman shanariq. —Wañushqami runa ninaq. Kikillaami kaykaa, mananami atipaanatsu sharkuytapis; manami piyniipis kantsu, yakuta qumaananpaq. Kaychawmi wañushqa mikunaypita, yakunaypitapis. Raatullanman runa huyupa shanariqna, chaynashi mana tantiyanaqnatsu; shunqun pitinakunaq (upasakanaq). Charapa mayashqa kashqa, llapan runa rimanqanta tantiyanaq. Charapa yarpachakurqun: —Mana alli kaykaptii, kay runa, manami mikamashqatsu, hampimashqapistsu: kanan ñuqaqa payta hampishaq —kikillan rimaq. Mama quchaman aywanaq, ichik charapa qaranninta ashishqa, niykur aqu allpawan, shanshawanpis mayllaykurna yakuta apanaq. Niykur runata upyachimunaq. Hakunman wikaparaqta, runa yakupita wañuyaqta. Chayllaman ichik mikukuq sapikunatashi (sipikanatashi) ashinaq; yuyukunatapis, chaykunatashi runa mikunanpaq apanaq. 140 Runa mana musyar pi qushqantapis mikuylla mikuq. Runashi muspaylla muspaq, shanariyninpita manami pitapis riqiqtsu. Patsa waramuptinna, charapa hatun hachakuna mishki sapikunata ashiq runata mikuchinanpaq. Paymi llakikuq hatun hachakunaman, mana yarquyta atipaq, wayukunata apananpaq. Uywa wañuchiq runa waran waran mikuq, mana musyashpa pi mikachinqantapis; huk hunaq runa yarpachakurqun. Kaypa wakpa rikachakunaq. Kikillan kashqanta rikaanaq. Chaychaw manashi pipis kanaqtsu, charapallashi paywan chaychaw kaykaanaq. Hukpita huyupa rimarqun: kikillaami kay hachakunapa chawpinchaw kaykaa; chay shanay qishya yapay kutimunqa. Kutimuptinqa kaychaw wañushaq. Buenos Aires markachaw alli hampikuna kan. Mananachi imaypis kutishaqnatsu, kaychawchi wañushaq. Pay nishqan yupay, chay hunaq, qishya kutinaq, huyu huyupaqnashi shanarinaq, hukpita yarpayninta uqranaq. Charapa yapay llapanta mayanaq. Kikin ninakuq: —Kaychaw kay runa karaptin wañunqami ninaq. Kaychaw manami hampi kantsu, Buenos Aires markatami apashaq. Chayta niykur, alli waska niraqkunata kuchurqun, niykur, shumaqllapa shumaqllapa runata washanman chacharirkunaq, niykur chipi-chipi (allaapa chaqra) wataykunaq mana ratananpaq. Shumaqmi washanchaw illapata uywakunapa qarankunaman churakuq, niykur illarqun. Charapa chaynaw qipishqa aywaq-aywaq; hunaqpa, tsaqaypapis. Hachakunapa chawpirqun, hachakunapa chawpinpa, hatun mayukunata chimpanaq, qucha-quchapa pampa shaaniraqtapis chimparqun. Runa wañuyqanta qipishata aywaq. Chayshi pusaq patsana, chunka patsanapis, aywanqanpita shaykuq. Hukpita llapan kipunqanta paskarinaq, niykur runata chachaykachinaq tsaki qiwaman. Yakuta ashiq, llullu sapikunatapis ashiq, niykur qishyaq runata mikachiq. Kikinpis mikuq. Patsaypa utikashqa kaykaanaq, chayshi puñukuq. Wakin hunaqchaw inti amata shanayaptin aywaq. Usyaq patsa kanaq, runa nuspayllashi nuspaq. Amata (allaapa) yakunaachikunaq. 141 Qapachakuq: ¡Yaku!, ¡Yaku! Yapay, yapay qapariq. Charapa yakuta quq. Chaynaw aywanaq waran-waran. Buenos Aires markata chaykarirqanami, charapapa kallpanshi ushakaanaqna. Aywanqanchaw uchanshi mananashi kanaqnatsu; hunaq aywaptinnashi, charapa mana alli aywaq. Kallpan ushakayashqa kaykaptina, pampamanshi mashtakaq, patsaypa utikashqa. Chaynashi runa hukpita riqchanaq, niykur huyupa rimaq: —Wañushaqmi mana alli kaykaa. Buenos Aires markachawllami hampikushaq, kay hachakunapa chawpinchi wañushqa. Runashi yarpaanaq, ramada kanqanta mana imatapis tantiyaqtsu. Chaynashi charapa hukpita sharkuq, niykur huk aywaq. Huk hunaq, inti hiqaykaptinna, llakikuypa charapaqa mananami aywayta atipaqnatsu. Amata pishikarkunaq, mananami aywayta atipaqtsu. Charapa simanata manami mikurqatsu, yanqa chanapa nir. Llapan kallpan ushakaanaq. Patsa tsaqaykaptin, karu chimpachaw ichik achkiyashqata rikaanaq; chaynashi hana patsa chillapyanaq, mana musyaqtsu ima kashqanta. Manashi uchan kanaqnatsu; niykur ñawinta wichqarqun, runawan wañunanpaq. Yarpachakuqshi llakishqawan runa mana yanapanqanta; alli runata mana kaway intushinqanpita. Buenos Aires markachawnashi kakunaq, charapapis mana musyaqtsu chay achikyaramunqanta, hana patsamanshi hatun markapa chillapyaqninshi kanaq. Markatashi chaykarinaqna. Chayshi huk ukush, Pérez shutiyuq ukushshi, ishkan illakuqkunata tarinaq. ¡Yaa charapa! —ukush ninaq! Manami imaypis hatun charapata rikashqatsu. ¿Imami kan washaykichaw apayanqaykichaw? ¿Yantatsun? —Manami —Charapa llakikuy niraq kutichirqun. Huk runami kaykan. —¿Maytataq chay runawan aywaykanki? —Musyaq tukuq ukushi ninaq. —Aywaykaa… Buenos Aires markatami, aywayta munaykarqaa —ninaq Charapa patsaypa wañuyaykarnami. Wañupakushqami kaychaw, manami imaypis chaashuntsu. —¡Upa, upa! —Ichik ukush asikur ninaq—, ¡Mana imaypis upa charapata rikarqatsu! ¡Buenos Aires markachawnami kayanki! 142 Chimpa achkishata rikaykankitsu, chaymi Buenos Aires marka. Chayta mayarkur, charapa hukpita kallpachakurkunaq, patsa kaykarashqarami hampichinanpaq, hukpita aywanaq. Patsa mana waramuptinraq, Jardín Zoológico umalliqnin, charapa chaykunqanta rikaanaq. Payshi aqrayashqa, patsaypa utikashqa chaanaq. Washanchaw chacharashqa yanasanta apamuq, Umalliqqa yanasanta rikaykurqan, kikinshi hampi ashiq aywanaq, chayshi yanasan hampi apamunqanwan hampinaq. Runa alli kaykaptinnaaqa, musyarqun imanawpa charapa chaachimunqanta, runa hampikunanpaq. Chayshi charapa kimsa pachak leguas nishqantashi aywamunaq. Runashi chaypita mana charapata haqinaqnatsu. Wasin manashi charapata charananpaq aypaqtsu, chaynashi Zoológico nishqan umalliqnin apakunaq, warmi churinyupaq kawachinanpaq. Chaynaw charapa kushishqa yachaq, amatashi kuyapakuq zoológico nishqanchaw. Chay charapatami zoológico nishqanchaw kanankama rikanchik. Paytaqa makisapakuna muyuripakun. Runa, waran-waran hunaq, charapata rikaq aywan. Payqa yanasanta karupita aywanqamuptin riqin. Ishkay patsan, ishkallan puripakun. Charapa mana runa aywakunanta munantsu. Aywakunanpaq mashanman kuyapan niykur ichik wiruykun."
Wiskurpa kapchichin,"Huk hunaqshi, suqu atuq hirkakunapa purikuykaanaq, paqway pachan tinku, utishqanashi hamakurinaq. Hatun qallunwan llaqwapaakuykaptinnashi (laqwapaakuykaptinnashi), hatun wiskur ñawpan qaqaman shaakurinaq, wakman kayman rikachaakur. Atuqnashi, manchakashqa, aayakashqa rikaraanaq, wiskurpa chakinta rikarnashi, ninaq: —Yanasa wiskur ¿Imanawllataq kaykanki?, ¿yamayllaku? —Awmi, yanasa, yamayllami kaykaa— wiskurnashi ninaq. —Kushikullaami, yanasa, alli kaykanqaykita kapchichiyniykiqa, muuchuykichi (mawchuykichi) apaykamuuman. —Chaynaw kaptinqa, rurapaarishqaykichi, ¿chiwa qarayki (qaratsayki) kanku? —Awmi. Wasiichaw (wayiichaw), qarallaqa kanmi. —Chayqa, kanan wasiykiman chaarir, hatun chiwa qaraykita (qaratsaykita) ushmarachinki, warayna shamunki quya-quyalla, ñuqanami wakinta ruramushaq. Waraykamana, yanasa, —nishpa—, hiqarinaq (aykunaq) paarirnin. Atuqnashi wasinman chaarir mullumullu chiwapa qaranta akrarir ushmarachinaq kapchichipaq yarparar. Atuq mana puñuytapis tarinaqtsu. Waraariptinnashi alli aychakunata mikupaarir uqu qaratsaman uushapa chankanta shunqurkachir; llapanta katakurkur (apirikurkur) wiskur ashiq hiqarinaq. Inti hirkakunaman rataraykaptinnashi, hatun qaqachaw, wiskur rikachakur kaykaanaq. Atuqta rikaarir qayanaq: “¡Atuq, kayllapa shamuy!”. —Yaw, yanasa, chaarallamuumi. Kay aychallaykimi apamurquu, ichikllatapis llamiriykuy. Kaymi qaratsallaa allimi ushmarachirquu. —Allimi kanqa. ¡Maa, apamuy! Aychallataqa kapchichiykita usharirnami mikurillaashaq; ñawpataqa maa qaratsataraq kutsushun (ruqushun), tupunaapaq kay palta rumillawan iskakaariy (mashtakaariy). Atuqqa llapan wiskur ninqanta ruranaq upaallalla, piqanchawnashi hiruruq huk shumaq atuq kapchichirishqa. Wiskurnashi, atuqpa ishkan chakinman qaratsata hirarir usharirna ninaq: 144 —Usharallaamurquunami, kananqa ura pampaman ayway, chaychawmi tarinki hatun palta qaqata, chayman lluqarkur hitaray. Achachaywanmi shumaq rurakaarinqa kapchichiyki, mushuq qara inkukar qallaykuptin qachwanki (qatswanki) kaynaw nishpa: —Kapchichi, kapchichi, kapchichi, kapchichi. Hinallachaw, ayway. Yapaynami tinkutishun. —Ñuqallaanachi, imallachawpis yanaparishqayki, aywakullaa allaapa kushishqami. Chayta niriykur, pintillapa atuq hiqarinaq palta qaqaman. Wiskurna uushapa chankanta mikur qallaykunaq. Atuqnashi, qaqachaw hitaraykar tillaqshar sharikurkunaq, yanasan nishqanta yarparkur qutsur qallaykunaq qachwaraykar (tushuraykar): kapchichi, kapchichi, kapchichi —nishpa— hina chaychawnashi achachaywan chiwa qaranqa paqway kichkikaakurkunaq, atuqqa hina qutsuqllana, qatswaqllana chankan nanaykaptinpis mana yarpachakushpa. Yawarninpis hinashi yarqur qallaykunaq ishkan chankanpita. Chaynashi kayqa, kaayikunaq kaynaw nishpa: —Supaypa wawan, wiskurqa chikimarniichi kaytaqa ruraykallaamashqa; kaychawraq kaykanman haqchir haqchir ushakarachinaapaq. Chay llapanta nirnashi kapchichintaqa haqchir haqchir quturinaq, chankallankunaqa paqway yawarchashqashi kanaq. Chayta rikaykurqa llakishqashi, waqwaq, waqwaq —nishpa—, wikrut wikrut hirkakunapa illakarillaanaq."
Allqukunapa willakuynin,"Zambowan Wanka karupita shayaamunaq. Chuyanchashpa rimanapaq: Simón Robles apamunaq. Allaapa llullullaraq kayarqan, ñawinkunapis wichqashqallaraq. Huk pukrupa kallkinchaw shuntukashqa aywayaanaq, kay pukrutaqa huk chawhir (kaaru pushaq) punchupa kuchunta piturkurlla ruranaq. Maa kaaru shuqshinqanllatapis (kuyunqanllatapis) maakuyaanaqtsu. —Juana, allqukunataaaaaaami… apamuu —Simón Robles qaparirqan, wasinman chaaraykar. Payqa chaskiq ayqirqan, niykur chikuman apanaq. Llullu wamrakunapa rurinchaw, chuschukunaqa llullu kasharaq chuchukunata (chichikunata) achka (atska) hunaqyaypa chaychaw chuchuyaanaq. Runaqa michikuq allqupa kikin mamanpa chichinta chuchunanta munanaqtsu, manachayqa uushata chichinanta munar payqa quykunaq. Chayraykur chay allquqa uywakunawan wiñanaq. Chaynawpa, yanaqinchik allquqa, ñawinkunata kichariyaanaq, niykur tinkuriyaanaq ruyru (muyu) yuraq ashmakunawan. Hinaman kaayiyaanaq, uushakuna, paykunapa kawayninkuna qanqanta. Niykur, china kaq llullu allquqa yachakunaq puriyta. Niykur chankakunawan tinkunaq, chaynawpa wanupa hananman lluchkaykunaq (lutskaykunaq). Maa uushapa waqachaynin urusninkunata llawarichinaq (qiririnachinaq). Yachapayta munarqan mana yarqupakunaqtsu, manachayqa aninaq (waqyanaq). Ichanqa llullu waqyayninqa achkashta manchakaachinaq, chaynawpa huk uushata rakirichinaq. Chaynawpa, uushakunapiq, huk laaya qanqanta maakunaq. Imanawkarpis, chuchunqa (ñuñunqa) allaapa alli kanaq qatiykuryan chuchukunanpaq. Kawaymi, imaykapitapis, allaapa alliqa, uushakuna kawaynin quyaq. Chaynawpa, wawqinpis ichikllapayan kaayir qallaykunaq. Ñawinkunapa kichaynintaqa Vicentami kushikuyllapami sumaachinaq (raymichinaq), chay wichankunapami michikuq karqan, hinaman Antukapapis. Allqukunata wasitami apayarqan. —¿Ima shutinkunataq churaykunchik? Simón Robles ninaq: —China kaq allqutaqa Wanka churaykushun. Timoteo kaq runana nirqan: 146 —Yanasku kaqqa Zambo shutikutsun. Chay shutishqana tikrariyaanaq. Shutinkunaqa kaayipaqmi kanaq, Wanka kaq allqupitapis chiqchimanmi (suqumanmi) niraq, ¿ichanqa kay kaqqa? Imanaw karpis, Simontaqa pipis tapuqtsu imaraykur chay kuyay shuntin kanqanta. Kikinpis, icha, musyanaqtsu. Wankaqa allaapa sinchiyuq kaq inka patsapiqnawpis. Chay shimiqa, manaku, qasqupiq yarqurqan arwachaw quyllur yarqamuqnawpis. Wankawan Zamboqa uushakunawan hina Robleswan kuyanakushpa wiñayarqan. Ñawinkunaqa ichikllaypayan hunaq-hunaq achiksaqtana hina karumanna rikaayarqan. Waataqninkunapaqa chullqa niraq qarankuna kayaapurqan. Simónwan Juanaqa ichik qurukashqa puriyaq. Timoteoqa punchunta hakachiq hatun qasqun qanqanraykur. Vicentana shayllapa (ichiyllapa) puriq, imatapis raslla (ankashlla) rurapakuq, paymi llapan michiykuna ruraykunatapis yachachiq. Ichanqa Antukawanmi yachapaanakuyaq, ichikllallan ahalla kaq. Hallqakunapiq kutimuqta shuwaraq, niykur chikuchaw taapakuqkunapa chukllankunata aykuq. Maqanakushpanawmi pukllaykuyaqnaaqa. Antukaqa kuchinaw waqachakushpanaw laqyaq, paykunana ashkaqnawpis, maqaqnawpis. Chay uushakunapis maqanakuqnawta patsaypa manchaqashqanawpis rikaraayaq. Hinamanpis kikin suyuwanpis yachakaayaq. Waataqninkunapa wasinkunaqa hirka chakinchaw achka hachakunawan rurinchaw kaq. Washaninchawna ichik hirkakunapa pachanninchaw, chakrakunapiq ruyrushqa, nitishqa wasikuna rikakamuq. Wak chimpanchawna anqaslla hirkakuna rikakamuq. Wankawan Zamboqa chaypa aywaytaqa yuyayaanaqpistsu (yarpachakuyaqpistsu). Karu, quru-quru qaqakunawan naanikuna kaq, chaykunapaqa uushakunata manami haqipaqtsu kaq. Kawayqa allimi kaq. Wiñaykaayaqmi. Hatunyashqana kayaanaq. Llapshawan chikchi rinrinkunaqa ima kaqtapis maakuq maakuqlla kaq. ¿Kasta? Chaypiqqa ama rimashuntsu. Perú runakuna suyukunapanawpis takushqami. Chay allqukunaqa hirkakunapa qurpankunaqa chaynawllatsu kayan, manachayqa uchukllallan, mishwasapa (saqwasapa), llullu shimilla aniyninpis kaq. Wankawan Zambochawqa Ispanukunawan kay suyukunawannawpis takunakun, Simón Robleschawwan llapan runakunawannawpis. 147 Simón Roblespa uushankuna miray patsamanna chaarirqan (qallaykurqan), chaypaq achka taapaqkunata wananaq, hinaman Antukapis waatakunata waatananpaq patsapis charamurqanna, payqa alli wiñarishqana kanaq. Chayraykur Simón Robles nirqan: Wachay shamuqpitaqa, ishkay allqutachi ñuqanchikpaq rakishun. Paykuna kayarqan Tulluwan Qaratsa. Kikin Simónmi chay shuntinkuna churarqan, chay shutikuna churaypaqwan willakuykuna ninanpaqqa allimi kaq. Ashmankunatawan runakunapa kuyay shutinkunata churaq. Huk shipash waynakur tumallita (purikuqta) “Mana ashmayuq michikuq” nishpa churarqan, huk qasma chuulutana “Yawachaw (ayuna nishqan) mana tunruruq (tanraraq)” shutichirqan. Huk wirasapa kawallutana “Wayrata putsuq”, huk wallpa mana churaquqtana “Wayrallata churakuq”. Mirindachawna (chisi mikuychawna), allqukunapa shutinkuna churaychawna nirqan: —Chaynaw shutikuyaatsun, chaypaq huk willakuymi kan: huk chakwaspashi ishkay allqunkuna kapunaq, huknin Tullu shutikuq, hukninpanashi Qaratsa. Huk hunaqnashi kay chakwas wasinpita kay allqukunawan yarqunaq, chaymanna huk suwa chaakuykunaq, niykur kawitupa (kamanpa) rurinman yaykukuykunaq. Ampipanaw (tutapana) chakwasqa kutinaq, niykur patsaakunaq (puñukunaq). Suwaqa chaychaw upaallala (chulluklla) kaykaanaq, chakwas puñunkanyaq, allqukunapis mana maakuyaananpaq, qillayyuq kahunpa llaawinta (llave nishqan) tarinanpaq. Chakwas ishpanar ishpanata (ishpay qurina) ashir muchkinqanchaw suwapa chankanta rikaykunaq. Llapan chakwaskunanawpis milay (mañuusa) kanaq, paypis chaynaw kanaq. Chayraykur yarpachakuq mana munaqtukuqnawpis: “Allaapa chakwasnami kallaa. Aa allaapa chakwasnami hinaman allaapa tullunami kallaa. Tulluwan qaratsallanami kallaa”. Ayrayashqanawpis achka kuti qaparipa kutipaq: “¡Tulluwan qaratsa! ¡Tulluwan qaratsa!”. Chayta wiyaykur allqukunaqa ayqipa shayaamurqan. Maa payqa makinwan kurqanaq (kachanaq), chayraykur allqukunaqa suwaman kaniqnin witiyarqan, patsaypa tsiqtatanawpis rurariyarqan. Kaykunaqa allimi Tulluwan Qaratsa shutikuyanqa. Chay willakuy (llapan ruraykunata) sumaachiyarqan, hinaman shutikunapis alli kanaq."
Rukuswan Inti,"Intishi rukuspa (pichakpa) haqan kanaq. chayshi, rukusqa unayna kubrakuq aywaraanaq. Chaynaw, achka kuti aywaykarpis manashi intitaqa tarinaqtsu, rikaqtsu. Intiqa quya quyallashi yarqukuq. Chaynashi rukusqa (pichakqa) allaapa ahayashqana kanaq. Kutirir, kutirir aywaykarpis mana intita tarirnin. Chaynashi ninaq: —Achka (atska) kutina aywaa intitaqa tariitsu. Tarirninpis yarqukuykaanami niman, chaynaw haqaa qumayta (pagamayta) munantsu. Huk hunaq kutimunki niman. Chaynashi rukusqa (pichakqa) alli, alli yarpakachaariykur kakashman tapukuq aywanaq. Payta llapanta willanaq. Kakashnashi rukus willapanqanta wiyariykur, niykur yarpakachaarir, rukustaqa nishqa: —Ñuqa qutsunqaa (takinqaa) uura aywanki, chaymi shapranta hichkakuykaptinllaraq tarinki. Chaynawmi haqayki kutichishunaykita tinkuchinki. Chaynashi rukusqa kakash ñawpa qutsunqan uuralla aywakushqa, ras raslla intipa wasinman chaarishqa. Chaynashi aanir intitaqa shapranta hichkapaakur, hichkapaakur yarqaraykamuqllataraq tarishqa. chaynaw taripakuykurnashi intiqa nishqana: —¿Pitaq willashurqunki kay uura tarimaanaykipaq? Chaynaw niptinnashi, rukusqa kakashpa anyayninta (willapaakuyninta), willarishqa: —Kakashmi nillaamashqa: “Ñuqa ñawpa qutsunqaa (takinqaa) uura yarqunki, chaymi intitaqa shapranta hichkakuykaptinllaraq tarinki”. Chayta wiyaarirnashi, intiqa piñashqana nishqa: —Chaypinqa... manami ñuqapa tiyimpuu kantsu kanan uura haqaykita kutichinaqpaq. Ayway, kutiykur wip (ras) kakashta mikunki, haqaapita. Paypis ñuqapa haqaami. Chaynashi rukusqa (pichakqa) allaapa mishkipaakur, kakashta mikuyta munarllana kutishqa. Chaykur uuranashi, kakashtaqa mana imata nishpa (willashpa) raslla mikurishqa, maakushqapis mana kaqtana. Chaynawshi kakashta mikunqanllawanna intipa haqan ushakaarinaq."
Shuqpi,"Kay willapa, mana kaq niraqmi kaykan. Llutankunami mana yarpaytapis atipay niraqpatsu. Kaykuna sasa tantiyaymi, manami musyankimantsu, alli kanqantaqa, hina mana alli kanqanta. Ninkichi kay ruraykunata unaypitanami kan. Runakuna kayta mirachipakunaq hampipakunanpaq. Shuqpipitami rimaykanchik, kayta unay runakuna rurapakunaq markankunachaw. Yachaqkuna kayta hampimi nipakuq. Chay ruraqkuna, Marañun mayu hananchaw, Huamalíes markachaw yachapakuq. Wakin runakuna, Hirkan markachawpis yachapakuq. Ñuqakunaqa, imanawpa rurapakushqanta achka kutishmi rikapakushqa kaa. Ñuqanchikta chay rurayninkuna manchakashqa haqipakamashqa. Chay shuqpiqa sasa rimaymi Castilla shimichaw. Chaytami qichwachaw ñuqanchik ninchik: shuqmay, hina chaytaqa wakin runakuna, tsaqa lluta ruraykunami nipakumanchik. Wakin runakuna, kay rurayta, riqipakuyan kay shutiwanmi: qaqukuy, chay shutin yurimun kikin qaqukuypita. Hampikunqanchikchaw, kaytaqa, hakawan qaqukuy ninchik, wakin hampikuqkunaqa, kay shutinwan riqipakuyan. Ichanqa may alli kawaq runakunapis, hatun markakunachaw, Perú chinchay suyunchaw kayta alli hampi nir yupachikarin. Chaymi kay hampikuqkunaman aywapakunaq, hampichikurinanpaq. Wakin runakuna, punta yachaqkunaqa, amatami kay rurayta, unay unaypitanami hampikarin, chaypa shutinmi kaykan: Shuqpi. Chay shuqpita ruranchik qishyaq aw mana alli kaqkunamanpis. Runapa llapan kurkunpa hanallanpa hakawan pasachinchik (chaymi nipakun, unayshi tayta inka kayllawan hampikuq. Payshi killata ushaykaptinna hukpita qaquchikuq), kay qaqukunqanwanqa, kawaq uywawanmi qaqukunchik. Chaytami qaqukuq runa, shumaqmi tinkuchin, ñuqanchikpa kurkunchikwanmi. Kurkunchik nananqanchawmi churapakamanchik, chaytami kutirir kutirir, chaynawpami qaqupakamanchik (kupapamanchik). Qaquyta qallaykaarinanpaq kukataranmi chaqchapakun, pitanakunatapis (cigarro nishqantapis) shumaq mukapakun; shaqtantawanpis upyapakurinrami, niykurmi qaqupakun (kupapakun). Chaypitana hampikuq hakata qaqunta waratsaq. Chaytami shumaqllapa rikapaykur rikapaykur ruran; niykushpami hukpakama rikan. Maychawmi nanay kashqanta musyananpaq aw manachi. Chaytami hakapa kawaqninchaw (aorta nishqanchaw) imaykama qishyananta, kawananta, wañunanta rikapakun… 150 Hampikuqkunaqa, shuqpita wakin uywakunawanpis rurapakun, ichanqa hakatami yupachikuriq, shumaq alli manshu kashqanta rikaarir. Niykur haka chuqaptin musyapakuq rahunanta. Chay haka uywaqkuna musyapakun mishki aychan kanqanta. Haka kayman, wakman raslla pichukachikarin, hina haka achisyaptin, chawrasqa tamyamunqanami nipakuq. Chay shuqpikuq runa, musyanmanshi. Maypa yupachikunanmi kaq. Chaynaw kaptinmi pipis niq. Kaymi alli hampikuq runa nipakun, kaymi riqikuq kaykan. Chaypitami wakin runakuna, paytami yupachikuriq. Chaymi pay niq: wakin runakuna, ñuqata musyanqanta mana yupachikuriptin, hina kikillaata haqipaykamaatsun; mana yupachipakumarqa, washachaw, manami imatapis rimapakunmannatsu. Alli kaqta, kay rurayninchik, allimanmi churanchik mana runa hamurpananpaq. Ñuqa niraq hampikuqkuna, alli hampikuqmi kanman, mana wakin runakuna ashllipamananchikpaq, mana pipis hamurpananchikpaq. Hakatami hampinanchikpaq, ullqu runa kaptin, urqu hakatami ashinchik; warmi kaptinqa, china hakatami ashinchik. Yana hakami alli kaq. Yana haka mana kaptinqa, huk llimpishqa hakata ashinchik. Chay hakataqa, huk hunaqninpimi mikuchikchiknatsu. Qishyaqqa ichik churakunallawan shuwaran chacharayllapa puñunanchaw. Hakatashi qishyaq puñunqanchaw runkuman winarkur ashuykarinchik (witirachinchik). Qishyaqtami willapanchik manana imatapis mikunanpaqna, chay hunaq qishyaq runaqa hampikan, manashi puñunmantsu. Rikchaq rikchaqlla (riyaq riyaqllashi) kanman, hampikuyta ushashqankama. Chaymannami naqana llapan ima munashqanta kamariparqariptinqa, shuqpikuq yaykuq qishyaq kashqankamaq, niykur rimaq, mama patsata mañakuq; qallaykuq kukata yapay yapay chaqchariyta. Ichaqa hampikuqshi, imay patsamannaw hampikuq, payllashi musyaq shuqpita qallaykunanpaq; chayqa kukapitaraqshi, kuka ashqayaptin, kuka mishkiptin musyakan, manachayqa kukapa ichik rapinkuna, ayka kutishi qallunta tukshishqanaq; chay ishkay, kimsa chaqchanqan mana alli aywaptinshi, naypiwanpis rikaq. Hinaman dadukunawanpis tapunshi. Pikunatapis tinkuchishpa hampikuqqa alli musyananpaq, qishya kutikunanpaqpis ruran. Naqana alli kaptinaqa, hakata runkupita hurqurirqa mañakuq, alli hampinanpaq; niykur hakata qishyaqpa shiminwan hamayninta churananpaq niq. Kikinpis hamayninta puukaq. Nirkurnashi chayta rurarkurqa qishyaqpa llapan kurkunta hakawan shumaqllapa qaqukuyta qallaykuq; rikrapurashi, umapurashi may imantapis qaquq. 151 Chay qallaykushqanpitanami musyakaq, haka chuqaptinqa qishyaqpa puywayninshi mana alli kaykaq. Haka antsaptinqa hinaman nanachikuptinqa, chawrasqa, tukuy qishyawan kaykanqantashi musyaq. Chunka ishkayniyuqnin kutimi kupamanchik llapanta musyapaarir, hina imanaw kashqanta. Kupakuyta ushaparinanpaqna, pichqa patsa waraykamuptinna kanman. Patsa achikyaykaptin warachaytanami (waratsaytanami) qallaykunaq. Chawrasqa shumaq musyayninwanna haka pishtayta qallaykunaq. Hina chay ruraq, haka qaqunqan kawaptin, itsa alli qishya rikaachikuqqa haka wañukurinmi; chawrasqa musyakan alli hampi kashqantami. Tukuy qishyatami hakaqa hurqun: puywan nanaptin, pacha nanaynin kaptin, rurun nanay kaptinpis, aqishnin nanaykaqtapis, wakllikashqa pachatapis, muyukashqa pachatapis hampinaqshi, hina tallukashqa chunchullinkunatapis hampiq. Hampikuqshi llapan ima aykantapis, shumaq rurapakaq, niykurshi kawayninta willakuq. Pacha pulltutuptin, yawar niraq rikakakaptin, hampikuq nin: kawananpaqpis, wañunanpapis, manashi kay shamuq killa kawanqanatsu. Llapanchikmi chaychaw kaq musyanchikmi. Rikanchikpis haka pishtanqanta; ichanqa qishyaqqa manami musyanmantsu. Musyayta munarqa isqun riyaltami millpuqnichaw churan. Chaytana, imaparaq churakarinchik. Hampiyta ushapakuptinnami hakata pampapakun. Markakunachaw yachaqpa, tukuymi ruraynin kan, chayta musyarirqa ukakashqan (aayakashqa) rikapakuu. Wakin shuqpikuqkuna tukuyninpami rurapakun. Rurapakushqankuna manami yarpaypis atipaypaqtsu, manami pipis ninmantsu alli kashqanta, hina mana alli kashqanta. Chaymi shumaq musyayta munar shuqpikuqkunawanmi alli qutukashqun mana hamurpayllapa, chaymi willapakushqayki, imanaw kashqanta, mana alli kashqantapis kay hampikuq runa atipakun. Ichikllami qillqapakushqa kay shuqpipita. Cronista runakuna wallka wallkallatami qillqapakushqa kaykunapita. Paykuna, kay rurayshi unay unaypitanashi, ñawpa ayllunchik ruranaq. Ciencia nishqanpaq kay rurakuna manashi allitsu. Ciencia nishqan huknawpashi rikaran. Paykunapaq kay shuqpi rurayqa lluta rurayshi kaykan. Paykuna nishqan yupay, shuqpi mana shumaq musyaqkunami riqiytami atipapakun, imaninpami kaykunallawam chaylla hampirapakun, imanaw kaptinpis. Shuqpimi unaypitana rurakan, chayshi alli hampin kan. Chaywan yupachikuqkunallami pasachikarin. Kayta musyaqkuna, wakinkunata yachachiq shullkankunata chayninpa hampipakunanpaq, rurapakunanpaq. Chaymi alli shuqpikuq, musyaq imanaw waray wichan aykanaw kanqanta, uywata rikarishllapami. 152 Chaymi may musyarkurpis, kaykuna manami allitsu nishwantsu, manaraqpis imatapis musyar niraq. Manatsun musyayninchikwan tinkuchishwan, mayqanmi alli aw mana alli ninanchikpaqpis, shumaq musyashwanraq. Ichaqa wakin runakuna manaraqmi shumaq tantiyantsu, shumaq musyashwan shuqpikuq runa ruranqanta. Kay rurashqankunata imaninpa rikarpis manami yachashwantsu imaninpa rurashaq nirpis. Chaymi kay ruraykunata alli kaptinmi, kanankama yupachikarin alli hampi nir, chaymi llapan markakunachaw Perú suyupa shuqpikarin. Manami chayllachawtsu kayta rurapakuyan, kay hatun markakunachawpis shuqpikarinmi, musyaqkuna imaypis chaytami musyachimanchik, alli kay shuqpi ruray kashqanta. Kananqa willapakurishqaykimi imanaw shuqpikarinqanta. Chaymi huk ayllutami hampiyta qallaykurqarinaq. Paymi disentería amebiana nishqan qishyawan kaykaanaq. Chaymi pachan nanayniyuqmi kaq, pusaq watanashi nakaykarqan. Chaymi shuqpichikurkunaq, chaytami nipakurqaa: Aqilinninmi (aqishninmi) imaypis uchkukaykannami. Ichanawmi, suqta chunka hukniyuq inyección nishqan churachimushqaykipitami chaynaw kaykan. Allaapa qishyaqman tikrashqa kanki. Chay qishyakunata ñuqaqa manami hampiymantsu, ichantaq huk hampikuqta, hinaman ampita ashirqa hampikankimanmi ninaq shuqpikuq. Maa chay nishqannawpis kawarqan ishkay chunka watata. Musyayta munar alliku karqan chay shuqpikunqan aw mana allliku karqan, chayta nir, enfermero nishqanman tapukuq aywarqan. Huknin kaq willakuyqa, yanasapa willapanmi kaykan. Payqa awkin runa kanaq; nakaq pacha nanaypita, chaymi amatashi nanachikuq. Chaytami hampikuq ninaq: Chay shunqun kaqchawmi yawar quturaykan, imaypis pashtanqami, chaymi wañunqa. Kay qishyaq runa kawanqa, suqta killakamallami, niykur wañukunqami. Maa chaynawshi kanaq. Kimsa kaq willapa musyapakurqa, huk mushuq yachakuq; paymi chunka pichqa watayuqwan kaykaanaq. Lima markapita raslla aywakunaq. Payta hampikuq wasichawshi, huk hampikuq ninaq: aqilinniykikunami pillukashqa kaykan, chaymi yurishqaykipita patsay chaynaw kaykan. Huklla, sala de operaciones nishqanman yaykunkichi ninaq. Chayta musyarkurqa, waynaqa markan kaqpa wasin kashqankaqchaw, imanawpa hampikuyta ashir aywanaq. Chayta musyarkurnashi mamanqa llakipaakurqan, maa ima ruraytapis atiparkarqantsu. Chayshi waranqa isqun pachak kimsa chunka wichan kanaq. Chaymi maman chachaykurkunaq, alli shuqpikuqta ashipakunapaq. Chaymi shamurqan huk musyaq warmi, alli hampikuq. 153 Chaymi hampita qallaykurqan, huk shuqmayllachaw mamanta rikaachirqan aqilinnintaqa hakarishqata. Maa aqilininqa allaapa mashtakashqashi kaykaanaq. Niykur hampikuq warmi nirqan: “ñuqa hampiymanmi wawaykita”, chaymi waynapa maman ninaq: “aykatapis mañamay, ima aykatapis mañamay. Huk waakatami ichik wawanwan qushqayki uywakunaykipaq”. Chay warmishi karqan kapuqniyuq. Chararaq chanin wakatashi, ichantaq hampikuq warmi mañanaq chunka sulis nishqanllatashi. Chaymi ishkan shumaq rimanakurishpa hampitami qallaykurqan shuqmakuywan shumaq kupapaykur, chaqchapaykur qarapachakurir waracharqan, niykur hakapa aqilinnintami shumaq hukllacharqan mashtakashqa kashqanpita, chaypita pamparqan wasipa punkunchaw. Chaymi waynataqa wallkallata mikachipakuq, niykur chachayllami chacharaq. Warantinpitaqa waynallaqa alliyaytanami qallaykurqan. Niykur ishkay chunka hunaqtami, hampikuq warmi, kutikamurqan musyananpaq, chaymi yapay shuqpirqan, chaywanqa shumaqnami hampikurqan waynallaqa. Hampikuq warmi aaniparkunaqshi, chayshi shumaqllapa hakapa wañushqapa aqilinninkunata, pillukashqata paskanaq; mama patsata qayarkur qayaykur chayta ruraq. Chaypitana chikuman hakata pampanaq. Waynaqa manami sharkuqtsu; ñampu mikuykunallatami mikuq. Warantin hunaq hampiqanqanpitana waynaqa alliyamurqana; killataraqmi hampikuq warmi kutikamurqan, chaymi waynataqa alliyashqatanami tarirqaa, chay shuqpi ruranpitanami waynaqa allina tikranaq. Chay wayna, kanankama kawan, mananami qishyannatsu."
Kimsan hir Kimsan hirkakuna I,"Marabamba, Rondos, Paucarbamba, hirkakuna. Kimsa hatunkaray qipikuna niraq, kimsa hirkakuna, kimsan Wanuku marka hananpa rikakaqkuna. Kimsan kayninpami, chayninpami marka runakuna qayayaq. Marabambashi taaranaq alli hana hirka rikakaqchawshi. Hananchawshi kimsa puytushi ichik hirkakunashi rikakaqpis. Manashi kay hirkapitaqa pampanpis rikakaqtsu. Allaapa hanachawshi qaqa kaykaanaq. Kimsan kuchunshi urapa rikarar warkuraanaq. Chayshi shumaq runa llimpinqan yupay, Marabamba rikakaq. Marabamba, llakikuypa niraqpapis. Ichaqa, kuyayllapaqshi kanaq; chayshi, hatunkaray runakunapa shumaq kayninwan, ichaqa hupaypa llallikuywan kanaq. Chay yuraq kaq qaqachawqa manami ima qiwapis wiñantsu. Wasinkunapa puka tihakunapis, manami rikakantsu. Chay qaqapita, wasi qushtanqantapis, manami rikakantsu. Chay Marambamba hirka allaapa uqimi, chay uqiqa llakikuypa niraqmi kanaq. Pampakunapis haqishqa, patsa wañushqa yupay rikakaq. Hunaqpanami, inti achikyaykaptin, llapan ima kanqanta rikaachikun. Wayrapis wichyan, allaapa achachan, qasayninpis manchakuypa niraqmi, huyuman niraq tikran. Qaqapa kuchullanpa, intipa mashtakanqanchaw, manchariypa niraq, hupaypa llantunshi intiirupa (llapanpa) purin. Patsa tsaqaptinnaqa, killlapa llakikuynin, llapan patsapa chillapyan, chay llakiyninta, wakin rikapakunanpaq chillapyan. Marabambachaw manami imaypis runa yuntan kaqtsu, manami imaypis yaku qarpupakunqatsu, chay qaqakunachawqa manami imapis muru wiñanqatsu. Kaymi patsapa lluta kamachikuynin kaykaamun, chaytami tayta kamachikuqninchik kamachirqun, niykur runa rikaanapaq, ñawpaqninman churanaq. Pitaq musyan Marabambapa shunqunchaw ima mitalkunapis, ichaqa puñunqanta, chaynaw kaptinqa, kaypita shamuq patsaman runankuna chikinakuriyanqa. Niykur qullqitapis rurapakunqa, hinatapis riyiltapis, maakinakunata, mital nishqan tarinqankunawan rurapakunqa. Rondos hirkaqa tukuy niraq hirkami, pantakaanan hirka niraqmi kaq, tukuy kamaq, llapan tukuyta rurar rimaq, tukuy hinanpa haruq, manami shumaqtsu kaq. Chiqniq alli shumaq aywayta. 155 Chay piñashqa niraq kaykan, chaymi kaykan huyupa charinakushqa niraq. Chawraq, chay qaqaqa, kawaymi kaykan, alli yarparaypis, kuyaypis kaykan. Shipukunqankunapa, chay pillu-pillu raqrankunapa yaku huyupa yarpun; qutsuchir qutsuchir, hinaman takiykaq aywan. Llapan imatapis tarinqantaqa raqrankunapa wikapar. Allaapa tamyantin hunaqkunachaw aywachin rumitapis shuntarkur shuntarkur. Hatun rumikunatapis aywachinmi, hatun uywa patsaypa chiwyaypa (haqraraypa) piñashqa aywaq, niraq rumikunata ratachishpa. Rondosta rikaptiykiqa, kaykan runa tukuy hinanpa rurashqa niraq, chay wakin kuyaq runa, chay navidad nishqan ruranqan niraqmi, Rondos kaykan. Chaychawmi rikakan yuraq yakuyuq paqcha rataykaqtapis, triqu wiñaykaqninpis quyu niraq ichiklla rikakan. Uushapis aywakachan chay hatun qaqa qaqanpa. Michiq warmitapis, puchkaykaqta, patashqa millwanpita rikranman millurkur, chaypis rikakan. Chaychawpis tuurukuna, qaqata, waqranwan waqranqanta rikanchik. Kaprishkunapis qaqa uranpa puriqta, chaypitami rikanchik. Hatunkaray hachakunatapis wayuykan tukuy niraq mikuykunawan. Sara chakrakunapis shumaq marka runapa aruynin qiwishqa hina, maqrapis (chawarpis) kaykan, pulpu niraq, wakin kaqna amaru niraq. Chaypa chawpinchawqa, runa niraq pachallan rikakan. Wasichawqa yuraq, puka rikakan. Hunaqpana qushtan, paqaspaqa hina wallawyan (chipapan), shumaq chay hatun quchapa yakun wichip-wichimuq (chipaqyaq) uran. Chay kaykanranmi tayta kamakuq mañakuna wasinpis, patsaypa awkisyashqa watanpa watanpanachi, chaychaw mañakuyninkunapaq kan, chay marka runakunapa, llapanpa mañakuynin mana imapis quykaptin, imaypis chaynawlla, awkisyarpis yaku shuqushqa niraq watanpa watanpanaqa. Paucarbamba manami Marabambanawtsu, manami Rondosnawpishtsu; manachi pay munarqachi waknaw kayta; kaykaqnaw kaytapis. Paucarbamba kanaq chaqa-chaqa qaqa, huyu niraq hirka, allaapa chiki kanaq; piñashqanaw hirka, huyu supayniyuq hirka, manchachikuq hirka. Kay hirkashi, mana alli yarpayniyuqshi kaq. Paucarbamba anaq rumiman niraq, aychata aqanqan yupaytashi rikapakuqshi, llapan patsa hirka piñakur, kuyurichiq niraq, kuchu kuchukunanchaw huyu hirka, ima chaytapis pakaq; hana patsa charinakuykaq niraq. Ichik-ichik wiñaykaq niraq, pampapita hirkaqa rikakaq. Chaymi Paucarbamba hirka, kimsanpitapis, huyu-huyu warawyaykaq niraq, huyupa rapyakachaq hirkami kaq. 156 Marabambaqa, chay hatunkaray tiyaraykan niraq kanaq. Rondosqa hatunkaray qaqaraykan, rikran manchanaypaq niraq. Paucarbambaqa hatunkaray ichiraykan, manchanaypaq niraq. Chaymi nipakun, Marabambashi yarpachakun, Rondosqa puñun, Paucarbambaqa rikachakun. Kimsan hatun hirkakunami churanakarishqa markapa rikayninman, taapakuqwan hina, manchachikuq. Pukutay uura pampakunaman yarpuyta munaykaptin, qasay yana patsachaw, paykuna tukuy maañankunawan qayapakun, shuqapakun, shumaq shaarachipakun chay raqrachaw puñukunanpaq. Niykur chay mana rikakaq makinwan rurapakun, shumaq wallqata muyuchipankun, hukpita muspananpaq. Paykunapis huyu wayra shamuqtapis ichichipakun, shaarachipakun, mana pukutay apananpaq. Chay puneño wayrakunatapis shaarachipakuqshi, chay chaayaamuntinshi llapan puntan puntanpa hitapakun, illapawan rapyayninta. Chaymi kaykan, manchachikuq; kanan manchachikuq, waray manchachikuq, hina imay manchachikuqraq kaykanpis. Kanan manchachikuqmi kaykan, imaypis katatankaqmi, hinaman katataptinqa llapantami huchuchimunqa, hiqarpunqachi. Ichaqa, ¿Pitaq ninman waray mana hiqarpunqatsu? Ichaqa hirkakunaqa puñuraykanmi, hamakuykanmi. Qanyan chay raqra kanqan, kananmi hirka kaykan, warayqa raqrami kanqa. Ichaqa manashi yarpashwantsu. Marabamba, Rondos hina Paucarbambaqa kawapakuykanchi. Chayshi patsa rimanqankunashi kan. Llapan rimanqanta mayakaqshi. Ruripita yarquytashi munapakun, runakunata rimapakunanpaq. Manashi mitalkunapitatsu rimapakun; patsata ushachipakunanpaqshi rimapakuq; huchuchipakunanpaq, ima aytapis wañuchipakunanpaq; chay rimayshi uchku uchkukunapitashi mayakaq. Paykunashi ashipakuykan kay patsata ushachipakunanpaq. Chaymi huk hunaq patsa inti paqasyanan chikan (hatun) tiyaraykarqan, Paucarbambapa ichik qaqanchaw rikachakuykurqaa pampata, llapan llakikuyniiwan, chaymi inti hiqarpuqta, Rondos hirkanpa, rikachakuykurqaa; chawrasqa, manchakashqa raslla sharkurqaa, chay patsa hirkapa shuqshiyninwan; Pillku, awkis runaqa, tukuy rimaq asichikuq, ima yarpaytapis yarpakuq, manami qunqaqtsu, chay rimaynin, chay inka Llikwa niraq, nimunaq: —Hirka yayaq, allimi. Hirka yayaq, mikanaywanmi, tayta. —¿Pitaq chay hirka yayaq? 157 —Paucarbamba, tayta. Taytaa Paucarbamba, mañakun: uushata, mishkiq tantata, kukatapis mañakun. —¡Paucarbambaqa, runakuna yupay mikun, wamra yupay, mishkita mañan! Mishkiq tantallata munan. —Aw, tayta, Paucarbamba achka hunaq mana mikuptinnaqa piñakunmi. Mikuptinqa kushikunmi. —Manami, mayariitsu (kaayiriitsu) Pillku. —Piñashqa kaykan, rapyashqapis. Kushishqa kaykan, shumaq asir tayta hirkaqa. ¿Ichaqa, qamqa, Pillku, hirkakuna, runanawtsu? —Aw tayta. Hirkakunaqa mikapakunmi; hirkakunaqa rimapakunpismi; hirkakuna kamachiqmi kapakun. Hunaqpa yarpachakarin, rimanakarin, hina puñukaarin. Paqaspanashi puripakun. Pillkuqa paqaspaqa manami hirkakunata rikantsu; chayqa, hirkakunata, mana allitami ruran. Tsaqaypa pukutaptin, hirka allaapa mikupakun, amatashi rimapakunpis. Shuntanakarinshi, niykur, rimapakuq. Ñuqa willapaptii, imanirmi hirka Rondos, Paucarbamba, Marabamba kaychawmi kaykan."
Kimsan hir Kimsan hirkakuna II,"Kaychawmi kaykan huk awkin runa willapaamanqan, tukuy yarpayniyuq runa asichiq, allaapa rimaq runa, mana pitapis manchaq runa. Achka kutishi hunaqta, qipanta puriykachimar, qullqii aptashqata, niykur manami chaskiyta munarqatsu, chayta trukachimarqan achka kuka aptaywan, niykur niq manami pitapis willankitsu. Chaytami ninaq, willakuyninta pipis huknawpa mana tikrachinanpaq. Kimsan hirkakunapis mana piñakarinanpaq, Paucarbamba, Rondos, Marabambapis. Ichaqa Paucarbamba mana musyananpaq. Paypa urallanchawmi yachaq. Maray, Runtus, Paucarqa kimsan maqanakuq runami kapakunaq, paykuna chaayapakamuq karu markapitami. Paucarqa yunka patsapitami shamunaq; Runtusna hatun quchapita shamunaq. Marayqa hana hallqapita shamunaq. Kimsanpitaqa, Paucar waynashi (muusushi) kanaq. Runtusnashi awkishna kanaq. Huk patsashi kimsankuna tupanakuychawnawna (tanqanakuychawnawna) kaykaayarqan, kimsankunashi, huk warmita kuyayaq, chaychi chaykupakunaq. 158 Pillku-Rumishi, pillku runakunapa umalliqninshi kanaq, payshi pichqata churikuykurqan, llapanshi ullqu kaq, shullka kaqqa warmishi kanaq. Chaypitana, manana churikunaqnatsu. Pillku-Rumi, chay warmi churinmanshi, llapan kuyaykuyninta churanaq, llapan waylluyninta paymanshi churanaq. Warmi churinshi, Pachacamacpita, allaapa yupachikunaq. Payqa chumaqlla, kuyapayllapashi niraqshi kanaq. Chay patsapita shutichiyarqun: Quri Wayta nir. Llapanshi kuyakarinaq. Pillku-Rumipa kushikuyninshi kanaq, hina Pachakamak aywakuptinna, warmi churinllantashi rikaq. Yachanqan wasipita, waytata pallaq, tsaki murukunata pallananpaq, Inti raymipaq; chayshi yarquq, qipanman, wakin yanapaq warmikunapisshi yarqapakuq; runakunashi, punkukunaman ashuykariq, shumaq shipashta rikachakuq. Rikayllashi rikaarapakuq, manashi pipis rimapaqtsu. Pillku-Rumiqa kaykunata musyarqannami, kamachikunqanchaw, warmi churin, huk runa warmin kananpaqpis musyanaqnami. Qulluq warmitashi Pillkuchawqa mana yupachipakuqtsu. Chay mana imapis rurashqa warmikunata; chay imatapis mana rurachikushqa warmi karqan, kikinpa kawayninshi kanaq; chay warmikunatashi hirkakunapaq yupachikuriq. Pillkupa yarpayninshi kanaq: Ullqu runakuna, ishkay chunka watallata, kasarapakunanpaq. Ichaqa warmishi, chunka pusaqniyuq watallawanshi kasaranman. Pillku-Rumishi mana munaqtsu. Chaynashi Pillku-Rumiqa payta chiqniyta qallaykurqun. Quri-Waytashi paypa yarpayninchawqa, kamachikuqpa hananpashi kaykanaq. Marka kamachikunqanwan manashi rimaqtsu, huk warmi churallinkaptin (mahaakuykaptin), mana piwanpis, kasarachinanpaq. Achka warmi churi kaptinshi, allichi llapanta kasarachinkimanchi, hina taytan mana ninqantaqa manashi kasaranmantsu; chay warmi churinshi, taytan awkisyaptin, rikaykunanpaqshi kanman. Quri-Wayta churinshi, huklaaya kanaq, chaytashi yarpaq Pillku-Rumi, churinta manashi mayqan runapis warmin kananpaq munaqtsu. Pillku-Rumi churinta allaapa kuyaykuq, chayshi inti shutillantsu ninaq: Quri-Wayta churii, manami mayqan runakunapa warminpis kanqatsu. Pachakamakta quykushqanta manami pitapis ninaqtsu."
Rupaywan wayra,"Huq hunaqshi, inti wayrawan tinkunaq, chayshi ishkan parlakushpa aywayaanaq, chaynaw parlanqanchaw rupaywan wayra ishkan llallinakurinaqshi. Chayshi llallinakurishun niyaanaq, chaypaqshi ninakurinaq: ¿Imanawpami rikaashun mayqanchikpis llallinakunanchikpaq? Nirnin parlayaanaq, chayshi huk runata minkakurinaq; runaqa aaninaqshi, chayta nirshi, runa wasinpita yarqunaq. Chawrasqa qallaykurqun naanipa aywayta. Chayshi wayra intita ninaq: ñuqaraqmi qallaykamushaq. Wayrashi niq: ñuqa chukuntami hurquramushaq, punchuntapis achkukurkushaqmi, hanapa hurqurishqa. Chayshi wayra shutaykur shutaykur kimsa kuti llapan kallpanwan runata puukanaq. Manashi chukuntapis, punchuntapis, ima aykapis hatirayanqanta, wayra hurqunaqtsu. Chaynashi rupay niq: Kanan ñuqatami rikaamanki, runata chukuntapis, punchuntapis, hurquchishaqmi. Chaypitashi, inti llapan kallpanwan achachayta qallaykunaq, runashi chay achachaywan qallaykurqun hurquyta, chukuntapis, punchuntapis, niykur, runa llapanta churaranqanta pampaman qutuykunaq, niykur qipikurqun. Runaqa chumpantapis hurqukunaq. Naanipa runa aywanaq, niykurnashi ichik kutallaman hamananpaq chachararqun. Urkuntapis punchuwanshi pichakuq, chaynashi runaqa wayrata allaapa wayramunanpaq mañakuq. Allaapashi achachakamurqan. Ullqusha wayraqa manashi kanaqnatsu. Chayninpa rupayqa wayrata llallinaq."
Ayawarkupa raqranchaw,"“Pipis allaapa yakunaykar puñukuptinqa, pullan ampishi piqan kurkunpiq rakikaarin, niykur yakuta ashishpa ¡qiqiq! ¡qiqiq! ¡qiqiq! qaparishpa paarin”. Aa chay (tsay) yakunay llakinaachimaq chaypin Waylillasta urarqaa, ashnuukunata qatishpa, mutita, papakunata, awaskunata ashnuman chaqnashpa. Ukramarkachaw kukakunawan trukanaapaq. Patsaypa utishqa, imanaw karpis huk machaykama charqaa, niykur kustalniikunata puñunaapaq mashtarqaa. Chaychawmi, wamra, Rumaldo Matos puñuykaptin, wutaskunapa espuela nishqankunata, ¡chin! ¡chin! waqachishpa chaamurqan, manchaypaq Nakak, sinchi pishtaaku ari, paytaqa ashnu qatiqkuna naranhukunapa, chirimuyakunapa rurinpa sablin charishqa aywaqta rikaayaq. Chaychaw runa puñuqta rikaykur upanawpis asikurqanchi, huk ruquyllawanchi piqanta pintirachinman: Maypiq untu hurqananqa kanaqna, Paqchawan Parquy minakunata rantikunanpaq. Yarpaa piqaa pintiypa shishusapawan siqiskunapa (siqsikunapa) pachanpa ¡taq pum! ¡taq pum! ¡taq pum! qaparishpa kuchpakar qallaykuqta. Wañunaypaqnawmi yakunayniiqa karqan. Huk chuntachaw wankukarirqaa, imanaw karpis paskakarirqaa. ¡Aa puucha!, sutaykachashpa pallarikarkur wayrachaw kayta maakurqaa. ¡Achallaw! Paariyqa shumaqtaq kanaq… Kinraypa kinraypa kallkiman qaqashyayta llallirqaa, ichikllatapis chaychaw yakuta tarirqaa. Liqitanaw karqan, imapis quqamarqantsu, chaynawta tiqnaq upurqaa. Chaypiq, kanan chayqa, kurkuuman ras aywashaq nirqaa. Chaynaw nishpa yapay wayrakunapa pallarikarkur qaparita munar, ¡Qiqiq! ¡Qiqiq! ¡Qiqiq! nishpa, pachanpa uranqaata lliqapashpa, chaypiq waqtan kaqpa wichanaapaq (witsanaapaq), hinaman chunta qirukunachawpis yapay manana wankukanaapaq. Rarachawqa killa achiksaamuq ¡achik! yuraq llatapashqa, Pashñachanawpis, purikachaamuq; washaninllachaw huk naanita rikachimarnii, chaypa ishkay runakuna qipinkuna katashqa chakillapa aywayan… ñuqallaaqa lliqayllapa aykunaa karqan, chaychaw rikarqaa huknin kaq rukananwan tuksimaqta, niykur ishkankuna shaykur achka kuti chakatata rurayarqan. Chaymi piñarkachimarqan. Imanaw, supayku kaa aw imanawmi chakatata rurakuyaananpaq nishpa, kinrayllapa aykurqaa, manchachillatami munarqaa, ¡Qiqiq! ¡Qiqiq! ¡Qiqiq! qaparipa, huk kutikunanawpis. 54 ¡Achachay!, Filli! ¡Shamun! ¡Shamun! Chay shukshuta charay kashakunata ashinqaayaq, chaymi manchachin (mantsatsin). Rumiwan qumpaykuy, manachayqa ichuq (itsuq) kaq llanqiykiwan. Chayshi hiqarqachin. ¡Ayayay! Fidencio Tawlliwan Eusebiataq kayan, warmin. Kanan chayqa rikaykayaamatsun, karahu, awkis kaq naaqa allaapami chikiykaman, warmi wamranwan kanqaaraykur, Akuucha Tawlli quwanwan hina ishkay wamrankunawanpis. “Medardutami willashaq, mashaata ari, mana manchakuq (mantsakuq) imaykanataq qamqa kanki”, tutaymi nimashqa, tukrunwan wirumayta munar, warmi wamranta quyuy quyuy maqarir haqirishpa. Kanan chayqa rikaykamaatsun, karahu, manami musyantsu chankankunaman yakakarkur manchakachinaata, chakwasqa ardaypanawmi 'tankar kashata' ashikan, chay kashapa yuranchawshi qiqiqta wankukaachiyan… chaytami hika uura awkis maqaq aywaa, ichanqa… ¡ay!, ¿imanaw?... sawaypuukanaqa llanqinwan awqaykachimashqa, kanan chayqa hiqaykaa… Qiqiqqa sinqapashi hiqanaq, wamra, patsaypa upayashqashi ishkaq awkiskunapa ñawpanman hiqarkunaq, manashi yapay shaariytapis atipanaqnatsu; chayshi Filliqa naanipa ñawpanchaw hitaraykaq hatun rumita pallarirkur niykur witirkur qumpaykunaq (saqmaykunaq). ¡Ama wañuchimaytsu, Filli, chay (tsay) rumiwan qumpamaytsu, qamkunata imatapis mana rurashpami kurkuuman kutikushaq! Qiqiq aw uma pawan, piqa paariq niyanqannawpis, mañakunaqshi, wamra, runa rumiwan qumpayta munaptin. Ardayllashi mañakuynin karqan, hukninqa qumpaykunaqllashi. Maa ratanaqtsu, kinkashakuykunaqshi, patsallatashi tsuktsurachinaq. Filliqa rumi chariq (tsariq) yapay ayqinaq, maa warmin, Cutilde, harkaykunaq. ¡Haqiriy, Filli, wañuchitsu. Manapis ranya kakunman! waray riqinapaq chay qawchi (kutsuq) rumiwan kurkunchaw siñalaykuy. Kay markallapiqmi pipis kanan, qaqllanpis allpachashqanataq, chay rimayninta pipa kanqanta manaku riqinki? Maa sawaypuukana awkisqa siñalamarqantsu, chayllachawna ¡parr! ¡parr! rurashpa kutikaarirqaa, niykur piqankunapa hananman pallarikarkur paarirqaa. ¡Imapis quqamantsu, Filli, waraymi pipa kunkanchawpis puka siñalashqanchikta rikaashun. Chaychawmi riqishun! 55 Patsaypa nanaqchashqa, kurkuu machaychaw haqishqaaman paarirqaa, Rumaldo Matosman yapay kutikar, llapanta kutichinaapaq yarpakachashpa… Ruri kallkipa karuta paarikarna, chushakkuna (chusiqkuna) paariqta rikarqaa, chay ampipa paariq pishqukunaqa, wamaqllaqa qiqikunatashi wallkiyan; ñuqallaamanqa antis manami witiyaamurqantsu. Paariq piqaqa manchakaykurqanmi, wamra, machaypa uran rurichaw warkukunawan warkuraykaqta tariykur, shutuypa shutur anta paylachaw ninapa achachayninwan chulluykaanaq (tsulluykaanaq), manchakashqashi ¡qiqiq! ¡qiqiq! ¡qiqiq! qaparishpashi yarqunaq. ¿Imanaw? ¿imataq chay? Machaypiq qapariqtanaw wiyaykur nirqaa, chukiita (chawillaata), pilchishqawan yawartsashqa llatapaata paqarir kutinaapaq. Chaychawmi rikarqaa wañushqa aya umapa piqan, imanawmi paarishpa ñuqaman shamunqanta, chayqa hitaraykanchi nirqaa, wakinkunawanran mana alli kaqkunatapis chisi uura pampashaq nishpa yarpakacharqaa. Ichanqa ñuqaman kinrayllapa shamuqta rikaykur, Urqupa mana alli kachaynin, hirkapa apun nishpachi, chay uraypa ayqillapa pintiykurqaa qachpi (manchay kallki) kanqanta mana maakushpa. Qiqiqqa hanaachawna karqan, ¡Ananawwwww! mana imapis kaqllaman hiqashpa qaparirqaa, patsakamaqqa charqaatsu, maa umallachaw qaqapa huk punchanllachaw shawaraypa ratarirqaa, maa huk kaq chankaaqa raqrachaw charikashqa, wakin kurkuuna wayrachaw shawaraykar, paskakaytapis llallirqaatsu… Chay llapanpiq unaypitanami, kayllachaw kakuu. Ura naanipa runakuna aywaqkunapis, kallkita chimparir, kay shutin churayashqa: Ayawarkupa raqranchaw aw wañushqa shawaraykaq nishpa; hinamanpis llakikunmi niyaamanmi. Chayta niyan wakin ampikunapa qaparinqaaraykurchi, ñawiikunata kichar wamaqllata karuchawpis aw kayllachawpis qiqiq aywaqta rikaa. ¡Wiyaykamarqa, manchakar ¡taq pum! ¡taq pum! ¡taq pum! qaparishqa ayqikun…"
Lucerupa yupinkunapa qipanninchaw,"Niyaamarqan kay Cólcap llaqtachawqa, mayuta chimparir, Carrascopa qiwankunachaw, lluychullaa Luceruta tariyman. “Chaychawmi michikan. Ñuqami rikarquu”, qanyan chisipa Carhuamanca runa nimarqun. Lucero, chaynawmi ashmallaa shutikun, manami imayllapis markallaa Rayanpiq yarqukushqatsu. Pipis apaqqa chiki karchi apakushqa. Paallillaa, don Alberto Montañéz, kallkichaw waqaqta rikaykamar, pushllasapa chakiikunata rikaarir, nimarqan: —Waqaytsu, wamra, ichik kukata rantimuy, ñuqami qatipaaramushaq. Paymi Gumercindota nirqan: “Chay wayaw (ramrash) shipashqa kuyashunkitsu. Sarsillunkuna, siwinkuna rantinaykillapaqmi ulipaashunki. Huk hunaqmi haqirishunki”. Maa chaynaw karqan. Chayraykurmi kanan Gumercindoqa Jimbeta uryaq aykushqa. Brunoqa kamyunayrupa yanapaqninmi. Kukan aparamuptii, paalliiqa shumaq akrarir, achka kuti puukapaarir, tapumarqan: —¿Apamurqunkiku ima llatapanllatapis lluychuykipata? —Awmi, paalli —nirqaa—. Kaymi pukas sintallan shipash Amelia, yachachikuqnii, ñushpillaraq kaykaptii kunkanman yakachinqan (churanqan). —Chayllapaqmi, wamra. Chay sintapa puntanta charirkur, kimsa kuti lluychuykipa shutinta ninki, qayaqtukushpanaw. Kanan chayqa qatipaashun, shumaq yuyashpa, kukapa rapranta shumaqlla mañakushun, llapantami rikan ñawinchik mana rikanqanta. Llapan kallpaawan ashmallaata shutinpa qayakachaariptii, paalliiqa huk aptay kukata pallarirqan niykur wirpanchaw chakata rurarir, mana shiminman yakashpa, upaallalla qichwachaw mañakur qallaykurqan, wakin ninqantaqa kaayirqaatsu. 57 Chayta ruranqanyaq, shiktukashqa qaqllanta rikaraykarqaa, uchuklallan kirunkunapis iskuwan ushakashqata, saprantapis shishuyashqa karu karullatana, huknin ñawin chipapiqta, huknintaqa quyruwan chapakaykaqta. Niykur, achka kuti intita rikaykur kukapa tullunkuna patsaman aqtushpa, rimarqan: Chimpanaykimi (tsimpanaykimi), wamra, ishkay mayuta qullaman, chaypami tarinki. —Tayta, ¿Kay naaniku Cólcapman aywan? Kay runaqa piqapiq chakiyaq rikaamarqan. —¿Maypitataq shamunki, wamra? ¿Manaku rikanki mangaada chaaramuqtana? Llaqtaykita kutikuy. Cólcap karuchawran. —Machaykuna kanmi, tatay. Hinaman qaqakunapis kutakaakunapaq kanmi. Cólcaptami chaanaa. —¿Musyarachimankimanku imaq aywanqaykita? Patsapis ampirirqanna, hirkakunapis chullukyaarirqanna. —Lucero, lluychuu ashiqmi aywaa. Mana kaayishpa rikaraamarqan. “¿Lucero? ¿Lluychu?, kirunllachaw rimaqta wiyarqaa. Tapumayta munaqtanaw rikarqaa. Ichanqa upaallaakurirqan. Kayllata nimarqan: —Ayway ari, wamra, chaypinqa; shumaqlla yaw. Hunishta rikashpa ras hapar qallaykunaq, hunishpiqpis, quchukashqa urpikunata, illapanawpis, chimpaqta rikaanaq. Karuchawna chakata rurakuqta rikarqaa, rimayninpis wayrawan chaaramuq: ¡Hishu! ¡Imanawtaq kay wamrata hapallanta haqiyan! Lucero shutin churarqaa ñawinkuna manami huk shutipaq quqtsu. Achki (atski) chururushqanawpis chipapiq, ñawita mana qirishpa. Shumaqlla rikayninpis shunqunchikta mishkichiq. Llullupiq waatanqaaraykurmi, puma wañuchinanpitami washarqaa, maman kallkichaw hitaranqanyaq, llapan kallpaakunawanmi ñuqa kuyarqaa. 58 Llaqtapaqa kachayllami purikuq. Ñuqapa kanqanta llapanmi musyayaq. Illakarqan (uqrakarqan) huk llaqtapiq, mana riqishqa runakuna, Rodeo raymipaq shayaamuptinmi. Ñuqa kikiymi, upanawpis, uqraykurqaa, Anguy puukaqkunata qatikachar. Imayka shumaqmi instrumintunkunata waqaykachiyaq waynukunata, aywallaykunata rashkayaq. Shumaqmi tintinyaachiyaq ari. Shunqutami kushichiq. Chayraykurchi awkis don Federico de la Cruz shutiyuq, kushikuywan machashqa, wayna kallpanwan huk hatullan nuwilluta siqirqan. Chayraykurchi Isidorapis llapan raymichaw huk qachwallatapis (qatswallatapis) haqirqantsu. Agustínnaaqa “wahii” qaparishpa sikita tapsikuykurqan. ¿Imanawraq aayakashqa kakurqaa Luceruta qunqaykunaapaq, kuyashqa lluychullaata?"
Kullapa (quyapa) wayran,"Wasinchaw, wamrata, taytankuna niyarqan: “ayway waakanchikkunata watukaramuy, allikushi kaykaayan aw manakushi”. Wamra Hatunwaylasman, hatun wayllapampaman wicharqan. Chipapiq llullu pastu hananchaw, wamraqa chipapiqwan quri qapaq wasita tarinaq, chaykuna ñawinta qisqayaarachirqan. Hatun punkun hina llapan qawaakunankuna kicharaykaanaq. Chay punkupa wamraqa rikapakuq yaykunaq, musyayta munanaq chay hatun wasi imanaw kanqanta hinaman pikuna yachayanqanta. Rikarqan hatun kanchatallata hina achka puñunakuna kuchunpa wichqashqata. Huk kutanchawna huk shumaq shipash quripita rurashqa taakunachaw taykaanaq. Kay shumaq shipash qarwash aqchashqa (aqtsashqa) shumaqlla qayarinaq, niykur huk shumaq quri hiilupiq champi (kanasta) awashqata rikaarachinaq, luklikunawan (wayukunawan) ruusaskuna tinkushqata. Maa wamraqa ayqikunaq. Ayqinqanchaw pastuchaw mitkaykunaq (rankuykunaq) patsaman hiqashpa. Huk shumaq shipash shaarichirnin yanapanaq. Hatun wasinman yaykunanpaq aanichinaq mishkiq luklikunata (wayukunata) qunanpaq, wamraqa manami nirqan. Pastilkunatawan mishkiq luklikunata qushqayki ninaq, wamraqa hina manami ninaq. Chayraykur, shumaq shipashqa rikrankunawan millqanaq, niykur hatun wasinman apanaq. Wamraqa mana riqishqa shumaq shipashpa rikranchaw alalayta maakunaq. Maa chay alalayqa shumaq kanaq, kurkutapis usunkaachiqtsu, haanitapis shunqutapis llakichiqtsu. Hatun wasipa rurinchawna, wamraqa qullmiyashqana chay (tsay) shumaq shipashta rikaanaq pukutaynawpis ushakaq kanqanta, winchusnawpis uchukllallan, anhilnawpis shumaq kanqanta. Hunaqhunaq aywayninchaw, llapanpis shumaq shumaqlla kanaq. Wamraqa shunqu kushi-kushilla kaq, taytanpa wakchalla (waktsalla) chukllantapis qunqashqana kanaq, mallaqanaqnapistsu. Kay suqu ñawishqa shumaq shipashwan payqa luklillata (wayullata) mikuyaq, kay warmiqa pirqapa uchkunpiq hurqaq, mana lukli karpis, shumaq mishkikunata, mishkiq chawa sarakunata hurkaq. Chay llapan hatun wasichawqa kachita, achachayta, ahayayta, mallaqayta, yakunaytapis riqiyaqtsu. Alalaypis shumaqllami kaq, mana maakuyllapaqmi, haynitapis llakichiqtsu, makitawan shunqutapis manami usunkaachiqtsu. Achka killapiqna, wamraqa shumaq shipashta mañakunaq taytankunata watukaq aywananpaq. Maa payqa musyanaqtsu, taytankuna llapan Hatun Waylaspa, Sihuas llaqtapa, wakin llaqtakunapapis payta ashiyashqanta, taytankunaqa wañushqanami nishpa waqayaanaq. Shumaq warmiqa kay wamra taytankunata watukakuq 60 aywananpaq aaninaq. Yarpaachinaq, hatun wasinpaqwan llapan kapunqanta pitapis mana willakunanpaq. Alhurhan rurapunaq, chaypa huk kuchunmanna qallwash sarata winanaq huknin kaq kuchunmanna yuraq sarata. Mallaqarqa chay sarakunallata mikunki ninaq. Wasinchawqa, taytankuna kushishqa chaskiyaanaq. Wamraqa qallwashwan yuraq saran qaranaq, maypita chaamushqanta mana nishpa, paykunana, allaapa kushishqa: triqu shaqwita aruyaapunaq. Maa wamraqa pukutaq siwillayuq, kachiyuq shaqwinta upuyta munanaqtsu. Maa wamraqa shumaq warmipa alaq mirkapanta ankunaq, niykur Hatunwaylas chipapiq quri hatun wasiman aykunaq, chay (tsay) llullu pastuta shullpapaypanaw imaypis wayraqa kuyuchiq. Yapayna wamraqa hatun wasichaw alaq luklikunata, mishkiq rahuta, chawa sarata mishki-mishkilla mikuq. Huk hunaqna, allaapa llakikur, shumaq shipashta yapay mañakunaq, wasiita yapay aywarillaashaq nishpa. Payqa yapay aanirinaq, hinaman kay kutiqa naranhunpis, limanpis pikshanman winapunaq ayllunta qarakunanpaq. Taytankunaqa llakishqa, piñashqa aykuyninpita kayaanaq, kananpiq yapay kunimuptinqa mananami haqishunnatsu aykunanta niyaanaq. Chaynaw karqan, wamra chaariptin waskakunawan, kadiinakunawan watayaanaq. Wamraqa allaapa waqaykunaq hatun wasichaw llapan mikunqanpaq ankukur. Chay waqaynin taytankunata yarpakachaachinaq, imatataq shuqanapaq rurashun niyaanaq. Maa yarpariyaanaq wamran ushakuyninta (ulyakuyninta) mana rurakushqanta. Sihuas inlisyaman apayaanaq, manaraq yarqur kachiyuq mikuyninkuna quyaanaq, chaywan llakikuynintawan waqayninta shuqariyaanaq. Chay ushakuypa kachinta mishki-mishkilla mikurir, wamraqa yapay waqanaq. Kay kutiqa waqayninqa shumaq shipashpaqnatsu, hatun wasinpaqnawtsu kanaq, mana chayqa kikinpa shunqun llakiypaqna kanaq. Achka hunaqpitana kutikaarinaq, niykur taytankunata, yanaqinkunata, Sihuaschaw taakuqkunata nirqan: hatun wasita aywayay, shumaq shipashwan taarayaamuy, niykur llapan shumaq kapunqanta apayaamuy. Hatunwaylas pampata wichar (witsar), chipapiq quri hatun wasita tariyarqantsu. Chaychaw tariyaanaq michikuyqaq, puñukuyqaq, pukllakuyqaq waakakunallata, waqaq wayrallata, hinamanpis llullu qumir pastukuna shullpapaqllata maakuyaanaq. Icha, wamraqa, pampachaw shumaq shipash rikatyaqnaw niraapukuq, pukutaq qushniytanawpis wayrachaw illariqta. Musquyllapis kakuqchi."
Waraspa La Soledad Taytan nishqan,"Ñawpaqa, llaqtakunaqa uchuk llaqtallaran kayaq, La Soledad baryuqa pastuyuq, qurakunayuq tsunyalla (chulluklla) pampallami kanaq. Kayqa hunqumi kanaq, chaychaw huk llutalla chukllami kanaq, chaychaw huk tuna chakwaslla yachanaq. Llapan hunaq, huk pampaman, quyakunapawan chisikunapa, waatanqan hakankunapaqwan kuñinkunapaq pakllaraykaq qiwankuna achuq yarquq. Llullu pakllaraykaq pastuqa quchakunapa kuchunkunachaw achka kaq. Huk chisina katildralpa tilinkuna (kampana nishqan) waqaptin Anhilusta qayakushpa, chakwasqa shuqllakuna ashiq yarqunaq. Imaynawpis qucha kuchunkunata panriyashqata (tulluyashqata) tarinaq. Imanawkarpis asusinakunapa shumaq pukutayninta maakunaq. Imapis chay shumaq pukutaqpaq ququrquntsu, llapan yuyayninpis pastullapaq kaykaanaq. Alli kaq qurakunallata achunanpaq hina wakin kaq yurakunata rakirinaq, niykur imaykanawchi manchakaynin karqan yurakunapa tullunchawwan waytankunachaw Tayta chakataraykaqta tariykur, maa chay kurkunpiq allaapa pukutaqkuna yarqunaq. Manchakashqa chakwasqa qunquraypa ishkirinaq. Mañakurirna, llaqtaman shumaq rikanqan willakuqna ayqikunaq. Chayraykur, taakuq runakuna chayta aywayaanaq, chaychaw pukutaq chakata tariyaanaq. Llutaypa kushikuywan unay (ñawpa) kaq inlisyaman quchukaykur apayarqan, chaychaw shumaq kaahaman churayarqan. Ichanqa waraanin hunaq illakaarirqan. Llapan runakuna La Soledad nishqanman ayqiyarqan, chaychaw tariyarqantsu. Chaynawpa, llapan hunaq katidralman kay Yayata apayaanaq, maa payqa (Yayaqa) llapan ampipis quchapa kuchunman kutiq. Huk quyana, chakwas qumir qurakunachaw Yaya chakatakashqata taarir, tapunaq: “¿Imanirtaq llaqtapa islisyanchaw kayta munankitsu?”. Payqa yaskirqan allaapa utishqami kaa llapan ampi kuchunkama purikuypita, chaychawmi karayta (kakuyta) munaa, chayraykur chaychaw inlisyan rurayaananta munarqan. Maa chakwasqa Yaya ninqanta willakunaq. Chayraykur, huk santuario nishqanta shaarichiyarqan, chayman pukutaq ichik taytata churayaanaq. Chay kanqan tsunyaqwan llakinaypaq kanqanraykur kay Yaya “El Señor de la Soledad” shutiwan shutichiyarqan. 62 Achka wata aykuyninwanna, chaychaw inlisyan rurayaanaq, chay ñawpankunawan qipankunallachawna wakin runakunapis wasinkuna shaarichiyaanaq. Qucha tsakirirqan, chay chawpinchaw Altar Mayor nishqanta shaarichiyaanaq, chay kaahachaw ichik taytata churayaanaq. Yayaqa, chaynawpa kananqa patsapa achaq (volcán nishqan) yakunkunami wallkin. Chile suyu yakakayamunqanpiq, huk nikachaq kapitan, purwakayninkunata pushaq, “Señor de la Soledad” nishqanta allquchaanaq. Sinchinta rikaachikur Altar Mayorman machashqa witinaq. Ispadawan kay taytatapa chaparaq (tsaparaq) ratashninta qalirinaq. Chaypa punchanwan Chakatashqa Taytapa umrunta ashkarinaq. Kay nikachaq militarpawan yanaqinkunapa ñawpanchaw, chay (tsay) kutsukushqanpiq (ruqushqanpiq) yawar pullpullyaramurqan. Hinallanllachaw kay mana manchakuq kapitanqa alalaq losa nishqanman wañuypa ishkirinaq."
Mamapa riqiynin,"—¿Imayraq mamaykita riqinki? —Gustavopa warmin tapunaq— Siniman aw té nishqanta upunanpaqpis qayaykachishwanmi. Achka kutinami riqichimaanaykipaq mañarkuq. —Rasunpaypami —yaskinaq pay—, chaynaw kaykar ñuqapaq alliq chuyaraqtsu, huk runami kan, paywanqa kaalliman yarquyta munaatsu. —¿Pitaq ari? —Mamaami ari —¿Imanir? —Kuyaykullaami ari. —¿Chaypinqa? —Achkaqmi kaallichaw warmikuna, paypiqpis allaapa shumaq, hinaman alliq llatapashqami kayan. —¿Qam chayta allitanawku rikanki? —Ñuqaqa manami, qamqa awmi ari. Maa rikaarinkiman ari mana ñuqa munanqaanaw. —Chaypinqa wasiykichawchi riqishaq. —Manami, wasichawqa haq runakunawanqa allaapa manchakuqmi hinaman ñuqallamanmi niraakamun. Warmi wamraatanawchi rikaarinkiman, mamaatanawqa manachi. —¿Manaku imayllapis riqiriiman? —Ichiklla shuwariykullay. Huk isinaryu nishqantami rikaarinaykipaq ruraykaa hika patsallachaw wayllurinaykipaq."
Paypaqraykur (shipashpaqraykur) allaapa piñakuynin,"Karitirachaw maqanakuyaq, chakapa (tsakapa) wakninchawna Atusparia kaykaq, payman ashnullaata ankashllaykur witirqaa (kuyashqallaa Hermelindaman yarpakachashpa, maa payqa Limapiq kutimunaq markaakunapa rayminraykur, payqa manana piltashqa chuulanatsu, ruripashqanatsu kanaq, manachayqa qushru piqa, qamlas puka (yuraq puka) muniillashqa, muru wankushqa (faldashqa nishqan), allaapa shumaqyashqana, hinamanpis, ñuqapa piñayniipaq, patsaypa hiqchina. Qaarakunapawan ritamakunapa ñawpanchaw huk runa tampu (rantikuna wasi) llatapashqawan huk maha chakra runakunawan maqanakuykayaanaq. Karuchawmi kaykaayarqan, manami riqirqaatsu pikuna kayanqanta. Alliq rikanaapaqqa, chay chakra runakuna wayna kaq runata charipapaakuyarqan, ichanqa payqa ratastanaw muyuchirqan. Kimsanpapis chukunkunaqa hiqapapaakurqan. ¿Huk suwatsuraq? Qipa patsamanqa mañuusu chuulukuna uushata suwakuykayaanaq Limaman rantikuqkunata rantikuyaananpaq. Wayna kaq runa lluta kuyuyninwan warmipita kachakaarirqan. ¡Allawchi!, ruripallanwan patsa liqitaman hiqarkullarqan. Hukninqa yapay charirkurqan, suqsinakuyanqanchaw (shuqshinakuyanqanchaw) hiqarkuyarqan, Mataqutu raymichaw negritos nishqan tushuqkunanaw. Chaychaw waynaqa wikaparamurqan, hukninpis kasha-kasha qaarakunaman hiqarkurqan. ¡Imanaw, karahu!, nirqaa, ¿Piraq taqay kallpayuq kanqanraykur chay chakra runakunata siqin? Waynaqa chakaman ayqikunaq. Runawan warmiqa shaaririr imanaw karpis qatipayarqan. Qichwachaw ashayarqan, marsu tamyachaw mayupa waqay ripuntiwan imatapis kaayirqaatsu. Chukunkunatapis karuchaw haqiriyarqan. Chakaman chaarirqaa. Huk kutikunanawpis chay (tsay) mana charapakuyyuq hatun qiru chakata chimparqaa. Ashmaata sutashpa chawpinllapa qallaykullarqaa purir, kaarukunapa yupin haqishqanllapa, kullashkunapawan wayawkunapa (ramrashkunapa) qipanpa runa shamunqanta rikashpa, hinaman chakra runakunata imanaw qatipayamunqantapis. 65 Kanan chayqa riqirirqaa: Suwaypuukana Leonciowan taytakuna kayaanaq, Awkis Shantiwan chakwas Ishi, Ukru ayllupa mayinlla kayaanaq. Ima qayapayninkunatapis kaayirqaami: —¡Ama, wawallay, chaytaqa ruraytsu, wamra! ¿Imatanaraq rurayta munaykan taqay sawaypuukanaqa?, nishpa chakaman witirqaa, maa chay (tsay) awkiskunaqa riqirayaamarqan. Mama Ishina limpu (patsaypa) ayrayashqa qayapaamarqan. —¡Huwanchu, Huwanchuuu, chuuluuta harkaykamuy, mayumanmi hiqarkunqa! Hinamanpis awkis tayta Shantipis mañakullarqanmi, chulla (tsulla) llanqillanwan ratakyaypa (taqruypa) shamushpa: —¡Huwanchu, taytallay, harkaykullayri, akusayqa kaykullaytsu! Niyanqanta wiyar shaykar hawikaarirqaa. Sawaypuukanaqa chakaman yaykurirqan. —¡Huwanchu, papachiitu! —Mama Ishiqa yapay waqashpa qaparirqan. Huk chillmichaw (segundo nishqanchaw) wayi mayii Lorenzo shutiyuq mayuman hiqanqantawan, machashqalla yaqa kuñaalun, mana wañuchikunanpaq qishpichinqantawan yarpaarirqaa. Qarwapampachawran mayupis ayankunata hitarirqan. Leonciota kachaaku sapatunkunawan pintishpanaw shamuqta rikarqaa. Chuulutaqa sinchi kanqanta musyarqaanami, ishkay kutinami machashqa achka runakunapa ñawpanchaw qunakuyarqaa (maqanakuyarqaa), kuwartilniikunata washashpa San Jerónimopa rayminchaw, chaypiq ichik hunaqkunallaran yarqurishqa kayarqaa (chayqa ardayllami karqan), manami pi llalliyanqaata makuyarqaatsu. Imanaw karpis qunakuyanaapaq ñawpanmanmi churakarqaa: —¿Aa, mayuman hiqaytaku munanki, karahu? ¿Hinamanpis taytaykikunata waqachinki, hinamanpis waynatanawpis ayqichinki, aw? Niykur mayuta tuqushpa nirqaa: —¡Hiqay, karahu, kay kawaychaw qamnaw runakunaqa mawlami kayan! (Sawaypuukanaqa rikaraamarqan, ñuqaqa chayta manachi niymantsu niqnawpis). 66 Maa awkiskunaqa haakallyashpawan waqaraakushllapa chaarayaamurqan. Tayta Shanti Leonciota rikranpiq chariyta munarqan, maa payqa riwikacharkur (sutakacharkur) chakapa kuchun qiruman sharkurqan. Imanawmi mayupa ripunti wiñaynin waqarqan. Mama Ishina yapay qallaykurqan shikullyay (gemir nishqan), allawchi, wayrachaw suqu piltankunapis kuyushpa. Taytana mañapashpa Leoncioman witirqan. Chayna, ashmaapa waskanta kacharir awkista charikurkurqaa. —¡Haqiriyay hiqatsun, tayta! —nishpa. Niykur sawaypuukanapa ñawpanman churakaykur, mayuta tuqushpa yapay qayaparqaa (raslla): —¡Hiqayri, sawaypuukana, imata shuwanki! (ullqu-ullqu rimayniiwan). Chaychaw chakwasqa ruripanwan wiqin shutuqta picharaakur, nirqan: —Limaqtami aykuyta munan, ñuqakunana haqiyaatsu. Musyanqaykinawpis tutu wamraakunami. Punta kaqkunaqa llapanpis Limaqchawmi. Hukninqa hampina wasichawmi qishyan, huk kaqnami uryantsu, warmi kaq wamrallaapa kawayninqa imaraq kallan. Chayraykurmi markanchikchaw taakuy niyaa, chakranchikta murukushpa, ashmakunata waatakushpa. Wiyayaamantsu, Limaqllapaqmi yarparaakun. (¿Limaqta chay (tsay) sawaypuukana ishkay killallaran wawqin shamunqanchaw kuyukuytapis munarqantsu? Kanan chayqa imaraykurraq niraakun, raslla yarpakacharqaa). Taytanpis makinta kuyuchishpa qayaparqan. —¡Allitsu wamra, kallpaakuna kaykaptinraqqa uushaakuna qatina chikutiwanmi astaqman (shiqiqman). Huchallikuq, hiqay ari. Maqanqayki allqunchikpis hayniykita (hupayniykita) wañuy mayupa chupanchaw manachi pushanmantsu. Qala chaki, shanru (kallka) naanikunapa, kashata harushpallanachi imaypis purikunkiman. Tayta Yayapis manachi pampatsaashunkinatsu! Llakishqana tayta Shantiqa rimayta ushanaq (rimayninkunata mishkilla wiyarqaa). Leoncioqa mayuta rikarqan. Yakunkunaqa qaparipa pallariq chakatapis laqchaqyashpa. Niykur hirkachaw murukuykunata rikaparqan, intina hankakunachaw (rahukunachaw) rawrakuykarqan, hinaman naanikunapis karukunachaw uqrakaqna (kay kaway patsapitanachi aywallaa nikan mayuman hiqarkunanpaq nishpa yarpakacharqaa). 67 Niykur tuksiykamarqan rikayninllawan. Piña tuurukunanawpis patsaypa rikaanakuykuyarqaa (imanawmi piña rikayniikuna karqan). Niykur, asikuqnaw piñashqa nimarqan: —¡Haa, karahu!, ¿munanqaykita qunaqpaqchi yarpakachaykanki? Wañunaatachi munanki Hermilindawan kakunaykipaq, ishkanchiktataq hiqchipaamanchik, hinamanpis piña tuurukunatanawpis maqachimanchik, aw? Chay (tsay) munanqaykitaqa manami qushqaykitsu, sawaypuukana. Niykur taytankunata rikaykur nirqan: —Pampatsaykallaamay taytallay, pampatsaykallaamay mamallay, llapanpis ardayllami kashqa. Kutirninqa pintiypanaw purir qallaykurqan. Awkiskunapis llatapankunapa rakchanta pichapashpa aykuyarqan, washaninllachaw ratashninkunata ayllushpa. Upaallaarirqaa ashmaapa waskanta wankushpa. Hermelindapaq yarpaarirqaa, paypis Limaqta aykushun nimarqanmi “kuyamaptiykiqa, Limaqta aykushunri” nishpa. Huk raatulla chikirirqaa."
Tiyu Linu imanaw Trujillo suyuta riqinqan,"Tiyu Linuqa quyapaypa inti mashtarishqachaw putriru kaqpa purikachaykaanaq, niykurna patsaypa humpiwan shututikar kallkiman chaarinaq. Shumaq chuya yakuta rikarna munapaanaq, huklla qalapaachukurirna wayawkuna (ramrashkuna) hawanchaw pukyuman ullurkurqan. Armakuykaptinna hanan wayrachawna waqachaqta wiyarqan, ñukirkunanpaqqa huk hatun kuntur llatapanta rikashpa paarikaqta rikaanaq. Imanaw karay nirqan, ¿Imatataq kayqa munan?, kayqa wañukushqami nikanchi, ¡kananmi chayqa rikaykamanqa! Upaallalla yuyanaq, niykur kuntur aywaykaqta kunkapiq chikutiykamunaq. Kuntur manchakaykunaq, niykur pallarir paarinaq. Tiyuqa charirkuyta munanaq, ichanqa (itsanqa) kunturqa chaynawta pallarirkunaq, qalapaachu kaykaqta. ¿Kananqa imatataq ruraa?, lluqanqanyaq ninaq, putrirupawan wasikunapa hananpa paarinqanchaw. Chachaq charikunaallanami nishpa yuyaykaq (yarpakachaykaq). Chaychaw manchakaykunaq, niykur qaparir qallaykunaq: ¡Kulchunkunata mashtaykayaamuy… kulchunkunata mashtaykayaamuy! Runakunaqa imataq kallan nishpa yarqupakayaamunaq, raraman ñukiykur niyaanaq: kampanillakunachaw San Gabriel Arcángel nishqanta nishpa, niykur mana wiyaqtukushpanawlla qunquriyaanaq… Paariypa paarinqan mishkiparkunaqna, chayllamanna yuyarinaq: waskapa kunkanyaq lluqanaq, niykur mañakunaq, rarallapiqpis, Trujilluta riqiykachinanpaq, maa payqa Ascopekamalla chashqa kanaq (riqinaq). Kunturqa mañakunqanta ruranaq, chisiman (tardi nishqanman) chaaraykaptinna, kikin ishpakunallachawna hitaraykaqta haqirinaq, maa tiyu watunta hurqanqanyaq."
Ishkay kuti kikin pushpukunallata,"Tiya Chuspe almursapaq pushpukunallata arukunaq (yanukunaq), yanta pishinqanraykurna chawatanawllana hurqarinaq. Mikuy uurachawna tiyu Linuqa hinanpillana millpurkunaq (ñuqtarkunaq), hina wakin kirunkuna mana kanqanraykur kachurqanpistsu alliqllaqa. Raatuninllatana ismanay chariptin (tsariptin) pirqa qipanllachaw ismarinaq. Chisi uurana chaychaw huk tuku kaykaqna hinanpin pushpukunataqa mikukurkunaq. Chisina, tiyuqa illapanta charirkur tuqllaq aykunaq. Chaychaw kayqaq tukuta ¡pun! Illapaykur wañurachinaq. Niykurna Chuspe arunanpaq apanaq. Chisina kaptin hinaman yaya mañakuy (risakuy) uurana kaptin tiyaqa rasraslla llushturinaq. Raatuninllatana tiya Chuspeqa tiyuta mirindananpaq (chisi mikuyman) qayanaq, chaychaw triquta arustawan tuku guiso nishqanta huk matichaw qaranaq. —Kanan chayqa kay pushpukuna alliq chaykushqa (yanukaykushqa)— nirqan tiyuqa. —Maypitaraq chay pushpukuna —yaskinaq tiya— awmi, triqu arusllatami arukurquu, chay tuku apamunqaykiwan. —Chaypinqa ¿imanawtaq kay? —nirqan pay, mikuyta kucharanwan kuyuchishpa— ¿ichapis qunqaykurqunki tukupa uushin (ukshin) hurqayta? —Chayllachawna piñashqa qaparipa pintiykurqan— ¡Manaku rikanki, karahu, mikurachimarqunki, ishkay kuti, kikin pushpukunallata."
Utishqa ashnukuna,"Huk kutimi tiyu Linu Ascopepita shamunaq ashnunkunaman qipinkunata shawakurkur. Algarrobalpa kaykaayaptinna ashunukunaqa utishqana kayaanaq, chayllachawna qipapuraanakur hitakar qallaykuyaanaq. Mana imatapis rurayta yachar, tiyuqa yarpakachaanaq, chayllachawnashi yarpaarinaq: Alhurhanpiq mirkapan uchuta (utsuta) hurqarinaq, niykur qatsarir llapan ashnukunapa chupankunata qalirkur qatsashqa uchuta (utsuta) uqitinkunaman yakakacharkunaq. Huklla maakurir ashunukunaqa ayqir qallaykuyaanaq tiyuta hitaraykaqta haqiriykur. Colgaderapa kaykarna ashnukunataqa rikaanaqnatsu, payqa aqtukashqana ayqiypa utiyninwan kanaq... ¿Kananqa imatataq ruraa? —ninaq— chayllachawna yarpaarinaq, kikinpis huk qatsashqa uchuta (utsuta) yakakurkunanpaq. Churakurkuptin patsay, kwitinaw yarqurinaq. Naaniqa quntatakunaq paypawan ashnukunapa ayqiyninkunawan hinaman aqtuqashqa ayqiyaanaq… Naqana wasinman chaykarnashi, tiyuqa warmin Chuspeta qaparipa qayakuykunaq: ¡Harkay, harkay ashunukunata, ñuqaqa pasakuumi…!"
Wachi walluytupa yurikuynin,"Wachi walluytuqa hinaman sacha siqiy aw munti walluy shutiwanpis riqikanmi, Hatun Waylas Raqrachaw yurirqan, kay hatun kallkiqa hirkasapa karqan. Hinaman hatun shumaq hankankunapitawanpis hatun mayunkuna kapuq, patsankunachawna achka purun ashmakuna, hinaman tukuy laaya sachakunapita nitishqa kaq. Chay huni sachakunapawan kallkikunapa chawpinchaw huk hatun yurasapa sacha hiqanaq, chayqa Pumakayanpa ñawpanllachaw kaq. Kapulii kanaq, kay sachaqa chay (tsay) wichay (witsay) patsakunachaw hapallanlla kaq, tukuy mishkiq wayukunata wachaq. Chay aywaq patsakunachawqa manchanaypaq usya kanaq, achka sachakuna tsakirillayarqan, chay (tsay) hatun usyachaw huk hatun kapuliilla kawanaq. Llapan llaqtachaw taakuqkuna chay hatun manchanaypaq usyapiqqa nakayaanaq, paykunaqa murukuyllawan, ashmakuna waatakuyllawan kawallaayaq. Llapankuna patsaypa uyu kayaq, wakinkunanaaqa mallaqaypa wañupakuykallaayarqan, chaynaw llakikuychaw kaykayaptin, huk allaapa kallpayuq shumaq wira warmi kanaq. Llapan taakuqkunaqa tsaki watsillata, chakishqa (tsakishqa) raprallata mikuyaq, maa payqa kapllallikaq (fresco nishqan) wayukunata (luklikunata) mikuq, ¿imanaw? Maa paytaqa huk machaqway yurasapa kapuliipa sikinchaw kawakuq mikuynin ququq (qarakuq). Chay hatun sachapiq machaqwayllami lluqarkur wayukunata hurqamuq, chayraykur kay shumaq warmiqa paypa yanasan tikrarinaq. Chay kallpayuq shumaq warmiraykur, llapan taakuq runakuna imanaw nishpa tapunakuyaq, chayraykur chay (tsay) shumaq warmita llapan ruranqanta qatipayaq, maa kay warmiqa machaqwaywan pakayllapa (ratakuyllapa) rimakuq, machaqway wayunkuna qunqanraykur, wakin mallaqashqa runakunapis wayunkuna mañakuq ayqiyaanaq. Allaapana mañakuy kakurkuptinna machaqwayqa sachapa punchanman lluqaq wayukuna hurqaq, llapanpaq mana tinkuptinna sachapa puntanchaw wichyar qallaykunaq, niykur hanan patsaman paaripa aykunaq, chaychawna yuraqas pukutayman tikrarir hunishta (hanan patsata) chaparamunaq (tsaparamunaq), chaynawpa tamyaqa yapay kutiramunaq, llapan suyuchaw tukuy murukuykunapis wacharamurqan llapan runakunapa kushikuyninpaq. 72 Taakuq runakuna chay yurasapa kapuliipa puntanchaw haqishqa wayukunata rikaykur allaapa kushishqa, qutsushpa (takishpa), tushushpa, makinkunapiq charinakurkur ruyruta ruraykur sachachaw tumayaanaq, niykur walluriyaanaq, hinaman mikuyananpaq llallinakushpa charipapakuyaanaq, mikurnin tiqnapakurirna murunkunata wakman kaymanpis hitariyaanaq. Kay hitashqa murunkunana hiqarayaamunaq, chaynawpa llapan suyuchaw achka (atska) kapulii karamunaq, manana ñawpanawnatsu tukuy wayukunata quyta munanaqtsu, manachayqa quchukashqa yanallatana quq, taakuqkunana chayta (tsayta) kapuliipa shutichiyaanaq. Qipamanqa wachi walluytu aw munti walluyqa patsakashqa ñawpa patsachawnaw kashqanraykurmi, chayraykurmi kananqa llapan watakuna kapuliiwan wachi walluyta rurayan. Chay (tsay) kapulii hiqanqanqa kanankamami kapulii kuchu shutiwan riqiqan, kayqa Waras llaqtapa Soledad Barrio nishqanllachawmi, Pumakayanpa ñawpanllachaw."
"Kuntur, atuq, puma, wanchaaku","Huk kuntur nikaakuyllapa (entretenidamente nisqan) pinkullunta puukanaq, atuqna witipaanaq. Napakunaq. —Winchis, tiyuy— ninaq. ¡Imayqa shumaq puukanki! —¿Awchaa? — kunturqa nikachashpa (haqaachishpa) yaskinaq. —Yachaykachimay, tiyuy— mañakunaq. —Tiyimpuu kantsu— yaskirqan kunturqa. Atuqqa allaapa mañakuykunaq, nikanqantana aanirinaq. —Huk kaahatawan huk pinkulluta apamunki. Atuqqa, kusishqa wasinta ayqinaq. Naani aywanqanchaw, mana qunqananpaq, kutipar kutipar aywanaq: —Kaahatawan pinkulluta ¡Kaahatawan pinkulluta! Sikyata (yarqata) pintir chay (tsay) shutikunata qunqakuykunaq. Kunturman kutirqan yarpaachinanpaq. Qaparipawan wichyashpa yapay ayqinaq. Sikyata (rarqata) pintinqanchaw, yapay qunqakuykunaq. Chaynaw qunqakuykaq chunka ishkay kutina. Tiyunqa, allaapa piñashqana, ima apamunanpaqpis nirqannatsu. Llakishqana yarpakachashpa uuranpin taakuykunaq, yarpayta tiirar. Niykur allaapa kushishqa shaarikurkunaq, qaparishpa: —Nimashqa: “Maraytawan tunaytataq”. Chaynaw nishpa wayranawpis wasinta ayqinaq. Mamanqa maraytawan tunayta hurqananta haqirqantsu. Allaapa mañakuyninwan, waqayninwan ishkan rumikunata apakunanpaq aanirinaq, chayqa triqutawan machkan aqakunan kanaq. Allaapa lasaq waytinnin (kataynin) kaptin, rarqaman char, pintinaqtsu. Imanaw karpis pintiykunaq, ichanqa wak kuchunman lluchkaykunaq (lutskaykunaq). Chay (tsay) lasaq tañuyninwan wañurinaq. Kaychaw rikanchik imanawmi pumata ulipanqanta (llullapanqanta) Puma huk tuuruta mikukuykaptin, atuq watukanaq, mullan (sobrino nishqan). —Ah tiyu! Nirqan ¡Ima qapaqchawtaq (hatun kaychawtaq) kaykanki! ¡Ayka aycha (aytsa)! 74 Pumaqa chaychaw kananta munanaqtsu, chaychaw mana kananpaq ichik aychan qaraykunaq. Atuq mishkilla mikunqanyaq, huk lluta rurayta patsaanaq. Pumata parlapaanaq. —Qaratsanta iñishinkiku? —Manami— pumaqa nirqan. —Ari tiyuy, huk ashqun (aqshun) ruraytami munaa. Tamyapaqwan alalaypaqmi alli kanqa. ¡Alli shumaqmi kanqa! ¡Warmiykipis shumaq yakaranqaykita rikar kushikunqami! Kushishqa kar, mullanpa (subrinunpa) yuyayninta aaninaq, chayraykur huk aptay aychan (aytsan) qunaq. Mikurirna, atuqqa ruraymanna churakaarinaq. Ashqun rurashqana kaykaptin pumata yakachirqan. Chay (tsay) alli rurayninqa hatun mikuywan raymikarqan (sumakarqan). Waraaninqa, pumaqa tuqllaq yarqunaq. ¡Allaapa shumaq ashqunqa kaq! Kushishqa kanaq, rasunpaypa alalayta maakunaqtsu, tamyapis uquqtsu. Maa intiwan chayqa chay (tsay) qaratsan tsakir qallaykunaq. Chay (tsay) ashqunqa kurkunta wankukar qallaykunaq kuyuchinaqnapistsu. Achachaypa mirayninwanna, qaratsaqa patsaypa tsakirinaq, chayna pumaqa tsapakaariqta maakunaq. Chayraykur siqikaarirqan chay ashqunpita yarquyta munar, atuqta ashar kanaq. Rurarqan rurarqan mana llallinaqtsu. Wañunaykaqna chikupiq mayuman pintiykunaq, huk shukukuyman (muyu wayra) hiqarkur chapakaarinaq (tsapakaarinaq). Mana alli atuqqa imanaw puma wañunqanta huk ratakunallapita rikarqan, pahupa (viuda nishqanpa) wasinta aywanaq, niykur tiyun wañushqanta ninaq. Manaraq wañukur haqipunayki qampaqmi kanqa nimarqan. Chayraykur, pumapa warmin, unaypa atuqpa warmin karqan. Wanchaakuwan imanaw mana llallinqanta rikanchik Huk wanchaaku sarachaw nikachashpa shaykaanaq, puka qasqunta rikaachikur. Atuq purikachaptin, chaynaw qasqun kananta munanaq. Witirkur shunqun waylluyqanta ninaq: —Winchis, tiyuy Wanchaaku. ¡Allaapa shumaq qasqu! Kay pishqu chay napayninta payllaakuq, niykur nikachashpa shaaraykaq. 75 Atuq imanaw puka qasqun ruranqanpaq mañakunaq. Unay patsapa mañakuykaq, ahayashqana wanchaaku ninaq: —Mullallay (sobrino nishqan), huk wayti (katay) yantawan, puspuruwan waray shamuy. Waraanin, Wanchaakuqa huk uchkuta uqtichinaq, chayman yantata churayaanaq. Niykur yaykuy ninaq. Wanchaaku shumaq kallkikaariptin punkunta chapanaq (tsapanaq) niykur kayaykunaq. Rawray qallaykuptin atuqqa nanaywan qaparkachaanaq: —¡Tiyullay Wanchaaku! ¡Tiyullay Wanchaaku! ¡Pukayashqanami qasquu! ¡Hurqayaamay kayakuykaanami! Ardaylla mañakuyllanqa kanaq. Pishquqa asikachashpa paaripa hiqarinaq. Kunturta mana llallinqanta rikanchik Huk kuntur, huk qaqachaw shaykur, hirkakunapa kaqninkunata rikapaykaanaq, hinamanpis kushishqa kaykaanaq sitwachaw shumaq patpan yarqunqanraykur. Atuq witiparqan, napakurirna ninaq: —¡Allaapa shumaq waqta kapushunki, tiyuy ¡hankanawpis allaapa yuraq! Kunturqa wiyarir; puqlakashqa (piñashqanawpis) yaskinaq: —¿Shumaqku? Atuqqa shumaqmi nirqan, chaynaw waqtaa kanantami munaa. —Atinallami (hawalla)— nishpa pishquqa nirqan. Munaptiykiqa yanaparishqayki. Chay ampi hirkata lluqayaanaq, hankayaq (rahuyaq). —Yuraq waqtata munaptiykiqa, waqtapami hankachaw mashtakanki— nishpa kunturqa ninaq. Atuqqa, kushishqa hankaman mashtakaarinaq. Unayllatayan kunturqa tapuq alalaachinkunkiku nishpa, manami yaskiq. Allaapa yuraq waqtan kananta munanaq, manami alalaachikuutsu niq. Uura-uura chaynaw kakuykaq. Paqasna kunturqa yapay tapunaq. Atuqqa paqwayna manami ninaq. Patsa warayninchawqa yaskinaqnatsu. Maa wanurishqana kanaq."
Atuqwan kuntur tuqwan kuntur,"—Kumpaa —nirqan kuntur—, ¿raymimanku aykunchik? —Aykushun —yaskirqan atuq. Kunturqa yana punchunta alliq awanaq, yuraq wuhandanta allicharqan (altsarqan), niykur atuqpa matankanman chacharkur paarirqan. Atuqqa hirkakuna intiwan chipapiqta rikaanaq. Usya patsachaw kar iichupis qarwashyashqa kanaq. Umana, anqasyashqa hunishkunana (hanan patsakunana) pallay killachawnawpis kaq. Lluqayanqanchaw allaapa wayraykuq (ayraykuq). Atuqqa alliq charikunaq (tsarikunaq), ñawinta wichqarkur unayllatayan alalanqanraykur waqaq. Hunishchawna huk tuku kasakunaq, llapan pishqukunana raymin rurayaapurqan. Wanchaakukunana pinkulluta puukayaq, paryakunana (qiwllakunana) tinyakunata, wiskurkunana patsata pichayaq… Llapan raymichaw kayaq. Atuq chaarirninqa manchakashqa tikrarinaq. Umachawqa patsallachawnawlla llapanpis kanaq. Tukuy laaya sachakunapis kaq: ramrashkuna (wayawkuna), kullashkuna, kiswarkuna. Quchakuna, hirkakuna, mayukuna. Imapis pishiqtsu. Chay churakayman (kasakuyman) llapan pishqukuna patsapiq chaayarqan. Chaychaw hirka qaqchupis qumir piqashqa kaykaanaq, pitqushpis qallwash kunkanwan, hallqa lliqllishkunapis. Llapankuna. Achka kacharishqa pishqukunata rikaykur atuqpa shiminqa yakuyaarillarqan. Atuqlla chusku chakishqa ashma kar, llapankuna manchakashqa rikaraayaq. China rukus aswan apapunaq, maa payqa chayraykur raymi ruraqnawpis tikrarinaq. Wankar wirushpa huk chakillawan qachwarqan (tushurqan). Churanakuy raymi ushakaariptin llapankuna wasinkunata kutikuyarqan. Huk kutachawna atuqqa machashqa (upyashqa) quryakuykaanaq. Alli kaq yanaqinna witirqan riyachiqnin. Kumpaa uuranami, ninaq. Atuqqa quryakuykaanaq mana maakushninpa. Kunturqa piñashqa tapsikacharkunaq. Puñuy sikiqa piñashqa riyarkamunaq; kunturta qaparipa ashanaq, niykur yapay patsachaw kuchpakaakurinaq. Kunturqa hapallanlla uraamurqan. Patsa waraypa alayninwan atuqqa riyamunaq. 77 ¡Ananaw, waqarqan, haqirayaamashqa! Qaarapa raprankunata achkata ayllurqan, chaywan hatun waskata awarqan, kiswarman watarqan, niykur urar qallaykamunaq. Waskaqa wayrachaw allaapa manchakaypaq kuyuykuq. Ishkay makikunata, ishkay chakikunata atuqqa uraamuq. Imaypis mana chaamuqtanaw niraapukurqan. Chaychawna huk rukuswan tinkurinaq. —Winchis, atuq —naparqun. —Manapis waskaata kuchkunkiman, supay —allaapa piñashqa atuqqa waqyarqan (anirqan). Chay wiyayninllawan rukusqa waskan kupchuyta munanaq. Atuq mana rikaananman, awqaananman lluqarkur munanqanman kuchkukunaq. Atuqqa ishkay makiypa, ishkay chakiypa uraamunaq. ¡Aa, ras uraa! —qutsuq—. ¡Aa, raslla!... hinallachaw patsata rikarkamunanpaqqa intukashqa (shuntukashqa) witiqta rikaanaq. Chayraq mana alli kayninta maakunaq. —¡Hakuta mashtay! —¡Hakuta mashtay! Llapan kallpanwan qaparinaq. Kaynaw nishpa, ¡alli runakuna, hakukunata mashtayay! ¡llapayki mashtayay, hiqamunaapaq! Chay qapariyninta wiyar, chakra runakuna wayinkunapiq yarqayaamunaq, plaasa chawpinmanna achka (atska) hakukunata, punchukunata mashtayaanaq, hunishpiq shamuqpaq. Hiqarkamuptinna, chuulukunaqa atuq qanqanta rikarna, payqa hakakuna suwakuqtaq, murukuykunata mana alli yarquchiqtaq nishpa llapankuna shukshuwan wirukacharkuyarqan."
Kakaramaq,"“Achka waranqa watakunana aykushqa kanaq, patsaqa ampillachawraq kakuykaq; maa huk qapaq shamuykur chay (tsay) llapanta tikrarachinaq”. Chaypinqa yurirayaamurqan: Hanan (hunnish), Kay Patsa (patsa), Uku Patsa (patsapa rurin). Hanan patsachawqa qusikuna (qamlas anqaskuna) yurimurqan. Inti, Killa, quyllurkuna, tilapya (tilawya), illapa. Kay patsachawna yakukuna, hirkakuna, hankakuna, rumikuna, hinaman ashmakunawan sachakuna yuriyaamurqan. Uku patsachawna, puwaq yakukunawan kurukuna. Qipamanqa, kay patsachawqa, runata kamarqan, maa payqa kamakuqpaq piñaq mana imatapis rikar, llapanpis arwallachaw kakuq, hinaman alliqllaqa yuyaynintapis wiñachinaqtsu. Kakaramaqqa ichik qapaqmi kaq, payqa runakunata ankupaq, chayraykur kushikuy kananta munanaq. Huk riprayuq (sipsayuq) kawaqman tikranaq. Hanan patsaman paaririr achkitawan ninata suwamunaq. Chaypita kutimi runakunaqa hatun patsa kanqanta rikaayaq, ninata iñiyta, Ninami yayan karqan. Patsaypa piñashqana, Wiraqucha, Kamakuq, Kakaramaqpa nikachayninta muchuchinaq (punyanaq), huk Guacharo shutiyuq wamrata apachishpa, maa payqa mana alli musyaqman tikranaq, kikin mamanllata wayllukurkunaq. Huk mana alli hunaqna, imanaw yurishqanta musyayta munar mamanpa pachanta kicharqan. Hanan patsapita manchaypaqnawpis tilapyakunata, tanrarakunata kachakaaramurqan, hinaman pachachay tamyakuna patsata apaakuy tsaparamunaq, Guacharo shutiyuqna pishquman ampipa tikrarinaq, chinkaypanawpis (tsinkaypanawpis) hirkakunapa machayninkunachaw kawanaq, chaypiq ampikunallapa yarquq. Chaypiqmi niyan ampillachawshi hanan patsachaw yapyan, chay (tsay) qapariyninqa llakishqa haanikunapanawpis wiyakunshi. Wawqinkunanashi qaqakunaman tikrariyaanaq, patsachaw hamaykaqnaw kananyaqpis rikakun. Kakaramaq kallpaanaq tikranaq, llakikuy runaman tumanaq. Wiraqucha, makiinaqtanaw rikar, Nepeña ñawpanllachaw huk qaqaman watanaq, chaychaw hunaqhunaq huk hatun kuntur mikukurkunanpaq wañuchiyta munanaq. Anqash suyupa qullananman hina anti kaqman, Waris shutiyuq hatun runakuna kawayaanaq, paykunaqa umalliq Wantar nishqanta allaapa kuyaykuyaq, kay umalliqqa llutaypa kallpayuq kanaq. 79 Hinaman kay runaqa Kakaramaqpa wawqin kanaq, chayraykur mana alli kawakuynin shunqunta nanachinaq, chayraykur akusay kunturpiq qishpirachirqan (hurqarirqan), antipiq kuntiman paariyninchaw kadiinashqa runata nakachillaq, chaynawpa allaapa mallaqayninta tallpurachinanpaq. Wantar tuqllayta munanaq, maa chay (tsay) munanqanta llallirinaq. Llallinqan kushikuypiq llaqtanta lliwkita (trofeo nishqanta) apanaq, Warikunana wiñaypaqna kakunanpaq rumichaw kurkunta siqiyaanaq. Wantar, huk kuntur chikunpiq mana yarqunanta munanqanraykur, tita rikranpa kallpanta iñishinaq ishkay qaqash hatun pirqakunata qullananpiq chinchaykama shaarichinanpaq, kananqa chaykuna Yuraq hirkakunawan Yana hirkakunami kayan, chaychawqa hatun kayninwan harawipa yarpayninmi karan. Chay patsapiqnami runakuna niyan, kunturkuna Yana Hirkata chimpaqqa kallpaanaq tikrayan, hinamanpis Chalapa achachaq aqunkunaman llakikuqllana wañukuq aykuyan. Warikuna umalliqnintawan Wantar yayanta imaykamapis kawakuyaananpaq, huk hatun timpluta shaarichiyaanaq, pirqankunachaw llapan awtsankuna (llalliyninkuna) rurayanqanta siqiyaanaq. Kay timpluqa Chawpinchaw kanaq, qapaq chawpi, chaychaw mañakuyaanaq. Kakaramaqqa Nepeñachaw mañakuynin kaq. Timplunqa huk qutu hananchaw kaq, chaytaqa awkiskuna “inkantumi” niyaanaq, chay (tsay) qutuman lluqayaptin wankar (kaaha) hananchaw purikachayanqannawpis qatsatsaq. Pampa killa ampichawna, kadiinashqatanaw Kakaramaqtaqa rikatyaayaq, chiqllayaq (tsiqllayaq) hatusaq huni yuraq saprayuqta."
Warikunapa qullanan willakuynin,"Yuriyninchawqa qushnilla kaq, paypitami Patsapis yurirqan. Warikunaqa Uku Patsachaw kawayaanaq (patsa rurinchaw) chaypiq Anti hirkakunata puukaykayaamurqan. Amarukuna (machaqwaykuna), hirkakunapa qatsankunapiq patsa rurinpita yarqayaamunaq, qushniman tukushqa, hinaman tsikanman (hatunman) tikrashpa: pukasapa, qalapaachu, hatun kirushqa. Huk kutimi chikinakuy karqan Uran patsawan (patsa) hanan patsa (hunish) Warikunaraykur, qallananllachawqa, Waylaschaw yachayaanaq, chayna Amarukunapa Waylas Raqran ishkayman rakikaarinaq, ñawpaqa hukllaylla kanaq. Waylas Raqra yuririnaq, llutaypa (lutaypa) tamyawan yakuqa paqway (limpu) tinkurinaq, chaynawpa apaakuy Warikunapa patsanta tsaparinaq, chayraykur Anti kaqman aywayaanaq, chaynawpa Chawintawan Marañun kallkikunata llaqtachaariyarqan (markachaariyarqan), hinamanpis Waqrachukukamaran chaayarqan. Kay Warikunaqa sinchiyuq, allaapa kallpayuq kar, yaqariyaanaq niykur runakunaman, ashmakunaman, sachakunaman tikrariyaanaq, llapankunami Warikunapiq yuriyan, kayqa kallpayuq patsapa Yayankunami. Patsa yuyayninqa Yayaman iñikuyninmi, kayqa imaypis mana rikashqanawmi. Patsapa kaqninkunaqa qushnipitami (quyaypitami) rurayashqa (kimsaq ilimintukunapitami), chayqa qushninawmi, Warikunapa Uku Patsa haanikunapiq yarquyan, niykur hatusaq pukakunamanwan qalapaachukunaman tikrayan, chaywan patsachaw kawaykuna yuriyan, chay (tsay) hatusaqwannami runakuna, ashmakuna, sachakuna yuriyan, ichikllapis Warikunapami kapun, hinamanpis runakunapa yuyayninkunapis. Lluta kallpapis hatun purun mishikunatami yupaychan (yupaytsan), chayraykurmi imanir Chawinpa chakra runankuna Waripa mishintanaw yupaychaachiyan (yupaytsaatsiyan) hina waylluyan. Kananyaqran Warichawqa runayashqakunata rikakun, runakunapa piqankunachawpis (umankunachawpis) mishikunapa kirunkunapis rikakunran, rumikunachaw siqishqata, chaypa ima ninankunata alliqllaqa riqikanraqtsu."
Piwinchay iwinchay,"“Piwinchayqa” ichiklla patpawan (plumawan) pishqumi. Alay patsa ampikunachaw rahu alalaytanaw maakun, chayraykur llakishqa qaparin: ""¡alalaw, alalaw!"" niykur shuntutawan (pirwatawan) millwata ashin llatapan (llachapan) awananpaq, hinamanpis qatan rurananpaq. Hunaqqa chaaramun, intipis hirkakunata achachaarachin, piwinchaypa kurkun kachakaarin, niykur sipsankunata (riprankunata) kicharir kushishqa pampakunapa paarin intipa quñunta maakushpa, patsapa inkantunkunata, kawaypa kushikuyninta… puchkaytapis (putskaytapis), millwatapis, chisi alalaypaq uryaytapis paqway (patsaypa) qunqarin. Ampi chaaramun piwinchayqa yapay, uchkunchaw hakullikashqa (muschkikashqa), alalaypita tsuktsukuykar qaparin: “¡alalaw, alalaw! Waraymi chayqa mana qunqayta llatapaatawan (llachapaatawan) qataata awashaq”, chaynaw nikar waraaninqa, yapay yapay qunqarin. Piwinchaynaw achkami munayanqanta ruray munaqkuna kayan, warayqa imatapis rurakantsu, imaypis qunqakuykaayanlla…"
Hunish atuq,"Huk warmishi kanaq. Quwanllawan yachaq. Huk hunaqqa quwan illaakunaq, huk waynallana uqakuna allaychaw yanapanaq. Uqata allaykaayaptinllana ampiyrinaq. Mikuyta raslla aruyaanaq niykur patsaakuyaanaq (warmipa wasinchaw). Warmi waynata ninaq: “chaychaw hitakay niykur puñukuy”. Manami puñullaashaqtsu chaychawqa” nirqan waynaqa. Warmi tapurqan: “¿Maray kutachawchi puñumunki?”. “Shutichiyaamanqa 'maray kuta, maray kuta'” yaskirqan payqa. “¿Chay (tsay) tiyakunachawchi (hamanakunachawchi) puñumunki?”. “Shutichiyaamanqa, 'tiyakuna, tiyakuna'”. “¿Tullpapa punkunchawchi puñumunki?”. “Shutichiyaamanqa, 'tullpa punku, tullpa punku'”. “Chaypinqa ¿punku chakinchawchi puñumunki?”. “Shutichiyaamanqa 'punku chakin, punku chakin'” nirqan waynaqa. Chayraykurna warmiqa tapunaq: “wasiykichawqa ¿maychawtaq puñunki?”. “Ñuqaqa puñuu mamaapa pupun hanachawmi”. “Chaypinqa ari, pupuu hananchaw puñuy” warmiqa aanirirqan, maa haqirinaq pupun hananchaw puñunanpaq. ¡Shumaq shiqutachi rurayarqan! ¡Imataraq rurakuyarqan! Chayllana quwanqa kutirinaq. Punkuta qayakurqan: “¡kichamay! ¡kichamay!” “Llaawita tariitsu, llaawita tariitsu” nirqan warmiqa. Ardaypanachi punkuta llaawiwan wichqarqan. Maa waynaqa warmichaw tinkikashqa kakunaq. Atuq kakunaq, manami waynatsu kanaq. Atuq (kikin atuqpa shutin) maa warmipa chankanpiq shawaraykaanaq. Payqa llallinaqtsu hurqayta. Chayraykur warmiqa huk kuchilluta ashinaq niykur atuqpa raninta ruqurinaq. “Payqa waqachashpa pintiykurqan” “¡Aw, mana manchakuq!” ¿imanaw mana manchakuqtaq kayqa yaykushqa? ¡mana manchakuq karahu! nirqan warmiqa. Niykurqa, warmiqa ranita makinwanmi hurqanan kanaq ari. Niykur waraaramurqanna. Waynaqa hirkapiq qayakuyqaq: “¡uqaata qumay!, ¡uqaata qumay!”. Quwanqa warminta tapunaq: “¿ima uqantataq quchirqunki?”. “Qanyanmi uqa allayman yanapamaqnii shamurqan, manaran qillaynin qurquuraqtsu. Chaychi qayaykaaman” chaynaw yaskinaq payqa. Chaypinqa warmi uqakunatawan ruqushqa ranita ruripanman ayllunaq, niykur waqtata apakunaq. Atuqpa raninta mayu kuchunman hitaq apanaq, niykur yakuta apamushpa kutimunaq. Niykur huk chakwaspis mayuta aywanqanchaw chay (tsay) uqata tarikunaq. Arunanpaq wasinta apakunaq. Marayman shaqtananpaq churanaq, maa uqaqa chankan rurinman ras pintiykunaq. “¡Imayka rakchataq kay uqaqa! Qapariykunaq niykur hitaq apanaq. Niykur unaynintaraq atuqqa raninta tarinaq. Ayllukurkur aykunaq. 83 Hirkapa puntanman lluqaykur laqayta munanaq. Huk kunturqa rarapiq rikaraykaanaq. Hirkapa puntanman rataykur tapunaq: “Aw, Lari, ¿imatataq ruraykanki?”. Lariqa yaskinaq: “mamaami yanta aylluq shamuchimashqa, haachawanmi raniita ruqukurquu niykur laqayta llalliitsu”. Kunturna ninaq: “huk malta uushaa apamuy, ñuqami laqaramushaq”. Ninqannaw atuqqa huk malta uushata charirkur kuntur mikunanpaq qunaq. Chayraykur kunturqa ismayninkunawan raninta laqarkapunaq. “¿Maytataq aywaykankiqa? Tapunaq atuqqa. “Ñuqaqa hunishtami aywaykaa, chaychawmi huk hatun mikuy kanqa, hatun mikuy ari”. “Malku, ¿ñuqatapis manaku apakamankiman?” tapunaq atuqqa. “¡Aa! ¡maymanraq yakakankiman qam! hunishchaw hatun mikuyqa kimsa hunaqmi kanqa”. “Ñuqallaatapis apakamay” yapay mañakunaq atuqqa. Patsachaw kakuyta munanaqtsu hina akusanaq: “Malku, ñuqatapis apakamay, ñuqatapisri”. Chayna kunturqa ninaq: “¡manapis maypapis ayqipaykamankiman! hatun mikuyqa kimsa hunaqllami kanqa. Niykur llapanta haqirirmi aykushaq”. Manami maytapis aywashaqtsu; miisaykipa chakinllachawmi kakushaq, tulluykikunata kuchkukur. Chayllachawmi kakushaq tulluykikunata kuchkukur. Manami maytapis aywashaqtsu” ninaq atuqqa. “¡Manapis mayta aykuykiman!” yapay atuqqa atikanaq niykur yaparqan nir: “hatun mikuyqa kimsa hunaqllami kanqa, manami unaypatsu kanqa”. Hunishchawqa, kunturkunapaq hatun mikuynin kanaq. Achkaq kayaanaq. Yapay kunturqa atuqta atikanaq: “manapis wakpapis kaypapis ayqikachankiman”. Atuqqa miisapa chakinchaw kaykaanaq. Kunturqa miisachaw taykaanaq. Payqa kunturkunapa yashqan kanaq, umalliq kanaq. Chayraq miisata mashtaykaayarqan. Niykur mikuyarqan. Unayninllatana, atuqqa wakpa kaypa ayqikachar qallaykunaq. Chayraykurmi “Hunish Atuq” shutichiyan. Hatun mikuyqa usharishqana kanaq, kimsa hunaqna tinkurinaq, maa atuqqa yurinaqtsu. Chayraykurna kunturqa qayanaq: “Pashku! ¡Pashku!”. Pay mana yuriptinna, kunturqa aykunaq. Llapanpis hayashqana, tsunyashaqna karinaq. Pashkuqa umapiq uraman ayqiq. ¡Mayparaq uranman karqan, imapis uraananpaq kanaqtsu! Purikachaanaq kaypa wakpapis ashikachashpa. Hatun mikuyqa kanaqnatsu, atuqqa haqiyanqan tullukunata yapay kuchkunaq. Niykurqa imatapis tarirqannatsu, chayllana llapanpis kanaq. Mana mallaqayta hinchikurna, qaypupiq (hebra hiilupiq) waskata ruranaq kimsa wasi tinku. Qaypupa waskanwan kimsa wasita tinkurachirna chaypiq warkukaamunaq. Uraachimunaq ichikllapayan hunishpiq, niykur chaypiq shawakaamunaq. Chaypiq warkukushqa uraamunaq. Chay (tsay) uraraykaamuptin huk qaqchu pasarqan. Pashkuqa qaparipa ashar qallaykunaq: “¡Aw, quru sinqa! ¡aw, papa qallu! ¡aw, tihra chakikuna!”. 84 Ñawpataqa qaqchuqa naaninta qatirqanlla. Chayraykur yapay qayarqan qayarqan: “¡aw papa qallu! ¡aw tihra chakikuna! ¡aw, quru sinqa!”. Chayraykur qaqchuqa kutiykur ninaq: ¡manapis ruquriqman!”. Atuqqa mañakurqan: “manami, mananami nishqaykinatsu, mananami kutipashaqnatsu”. Chaypinqa qaqchuqa yapay aykunaq. Karuchawna kanaq. Atuqqa yapay ashanaq: “¡aw, quru sinqa! ¡aw, tihra chakikuna! ¡aw, papa qallu qaqchu!”. Chayraykurna qaqchuqa kutinaq niykur waskanta ruqurinaq. Ruqunanchaw kaykaptinna, atuqqa patsachaw llapan runakunaman qayakunaq: “rakta hirqata mashtayay”. Runakunaqa, rakta hirqata mashtayanqannawqa, rumikunata quchuyarqan niykur patsaman kashakunata mashtayarqan. Hunish atuqqa chayman hiqarkamunaq. Ismayninkuna pashtayarqan, niykur witsikaarirqan. Chay (tsay) ismaykunapitami Atuqqa mirakaarirqan. Chayllami llapan."
Atuqwan yukis,"Unay watakunashi huk yukis tamya rurinchaw, pukutay rurinchaw qutsukuykaanaq. Chaychawshi huk atuq hatun sachalla kallkiman chaykur kushishqa wiyachakunaq. Yukisqa huk hatun kiswar hananchaw kaykaanaq. Chay (tsay) sachapa chakinman tunkuykur, atuqqa yukista kaynaw qayarin: —Tiyuy yukis, tiyuy yukis! allaapa shumaq shukakunki (wichyakunki), ñuqatapis yachaykachimay tiyuy, ñuqapis shukakur purikunaapaq. Yukisqa shunqullanchawqa nikaanaq: ¡Atataw aw!, kayqa imaypis mallaqlla kaykuykan. Imanirraq kushikuntsu atuq kayninwan?, kananmi ñuqa yachaykachishaq. —Waraypaq apamunki watuta, huk watupata (anta kashata), huk ichik shuqushta. Waraanin alliqlla atuqqa shuqushninwan, watupanwan, watuwan chaarinaq. Chay (tsay) kiswarllachaw yukisqa rataraykaanaq. Patsaman ratarirnin atuqqa shiminta hirayta qallaykunaq, pullanman shuqushta churaykurnin llapan shiminta hirarkapunaq. Chaypita atuqqa paqaspa, hunaqpa chiinakunata wichyar puriq, nikachaykachar, allish tukur, piraq paynaw kanman karqan. Chaynaw kaptinmi yukisqa piñashkinaq, shunqullanchawqa aqaykaachinaq: Kaynaw allaapanami nikachan, yachantsu wichyakuyta, musyantsu imay shukana kanqanta. Kayta alli yarparkur, huk kallkichaw chinkaykur (tsinkaykur) shuyaykunaq. Atuqqa shukar, chiqllatapis (tsiqllatapis) millur, makitapis wikapar kallkiman chaarinaq, chaynaw nikaptin yukisqa, ¡Hu! nir puntaman paariykunaq. Manchakar qayaranqanchaw hirashqa shiminta sikinyaq rachiskinaq. Chaypitami, atuqqa allaapa shimisapa."
Puñukuq ñusta uñukuq ñusta,"Willakuyan unay patsapitashi kaykunachaw huk shumaq ñusta Nunash shutiyuq puñukuq. Wisa Cunyacg shutiyuq rikaanaq niykur shunqun ñushtata kuyakurkunaq. Paypaq qapaq wasin shaarirachinaq, chaychaw kushishqa yachayarqan. Shumaq shipashpa taytanna chay (tsay) wayllukuyninkunata maakuriykur piñakurkunaq niykur ashiqninkuna hiqarinaq, chaypaq Amaruta apanaq, huk imaytsikan machaqwayta. Paykunapiq yarqunanpaq ñushtata pillpashman tikrarachinaq, payna rumiman tukurkunaq. Nunashqa paaripa aykurqan, niykur sacha markaman yaykurqan yanapakuyta ashinanpaq. Wakin runakunawan kutimurqan, ichanqa (itsanqa) Cunyacgtaqa manana tarirqannatsu. Huk ampina, ashiyninpita utishqana huk rumipa ñawpanman hamaq mashtakaarinaq. Maa llutanta musqurqan: Cunyacgpa rimaynin niqta wiyarqan: “Yayakunatami rumiman tikraykachimaananpaq mañakurquu, paykuna wiyallayaamashqami, ichanqa kananqa mananami runaman kutillaanatsu, chaynawllanachi wiñay patsapa kakullaashaq. Qam rasunpaypa kuyamarqa huk hatun hirkaman tikrachinaqta haqiramay, chaynawllanami imaypis warmi kanqaykita charaakushaq (tsaraakushaq)”. Nunashqa mañakuyninta aanirqan, chaypiqmi hatun hirkaman tikrakaakurqan, chayraykurmi “Puñukuq ñushta” shutiwan riqiyan."
Kimsa tuur Kimsa tuurukunapa willakuynin,"Quyaytashi uushankunata ashinaq. Michiq runa, manashi tantiyaqtsu imanawpami uushankunata uqrakaanaq. Manami yupintapis tarirqatsu. Uywata qishpiq rikaananraykur, hana hirkaman hiqarkunaq. Chunyaqshi llapan pampa rikakunaq. Allaapa qasachikurkunaq, patsaypapis utikashqa kaykaanaq, chayshi machayman puñuq yaykunaq. Warantin hunaqna yapaychi uushaata ashishaq, niq. Pay hatiranqankunata, millwapitashi rurapakunaq, chaywanshi quñuchikuq. Machaypa kuchullanchaw, niykur kukanta chaqchanaq; chayshi, kuka willanaq, uywankunata tarinanpaqpis, mana tarinanpaqpis. Maynami patsa pasashqa kaykaanaq, michikuq runa, manchakarkunaq. Pakaranqan machaymanshi, shumaq achikyanaq. ¡Shumaqshi tsaqaq patsa wararamurqan! Hana patsa achikyaramurqanna, chayshi manashi, quyllurkuna yupayta atinaqtsu, quyllurkuna achkashi rikakaq. Killashi, hatunkaray rikakanaq, uyruniraq shumaqshi killa rikakaq. Patsa wararamunqanpita llapanshi rikakanaq. Michikuq runa, maynashi mayarayashqa. Llapantashi yarpachakuq, chaypitanashi, mayanaq tuuru qapachakunqanta, chayshi manchariypa niraq mayanaq, chayta mayarshi, michikuq runa, mancharillawanshi kutirqun. Uraman rikaarinaq, chayshi manchakaanaq. Manashi yanqallatsu manchakuynin karqan. Hana patsashi, allaapa achikyaramuyarqun, chaynaw kaykaptinna, hatunkaray yuraq tuuru rikakamunaq; qaranshi, chillapyaq chillapyaanaq. Chayshi amata chillapyaanaq. Hatunkaray, yuraq turushi, shillunwan, pampata ashpinaq, huyupashi qapachakuq tuuruqa, manchariypa niraqshi, qapachakuynin mayakaanaq. Raatullaman rikakarkamun qarwash niraq tuuru, niykur yuraq tuuruwan rikanakarirqan, chaypita ishkan tuurukuna muyunakarirqarin, chayllaman charinakarirqan mana kachanakuypa; ñawinkunapis chillapyaykanqankama, ishkanmi waqranakurirqan, waqrankuna kuchillu niraq kaykarqan. Chaynaw kaykarqariq tuurukuna waqranakushqanpita llapan kallpanwan, utikashqa, manchakashqa, patsaypa piñashqa. Patsaypa waqranakirqarin pishikashqa ishkan tuurukunaqa, niykur yuraq tuuru qishpirqun amata qapachapur Yanamati qucha uranpa, chay Yanamati quchaman chaykurqan, yuraq tuuru machayman yaykurqun. 88 Kananmi chay marka Qullqihirka markami kan Qarwash niraq tuuru kikillan kaykashqa pampapa chawpinchaw patsaypa piñashqa, pampatapis ashpiyar, muyurir muyurir, huk kaq tuuruta llallinqanpita. Manaraqpis patsa pasashqa kaykaptin, rikakarkamun hatunkaray, patsaypa wira tuuru. Kay tuurupa qaranmi chillapyaq chillapyan, tuuruqa rikakaq patsaypa yana, chakay niraq yananawraq qaranpis. Huk kaq qarwash niraq tuuru rikaykurqa hananman aywarqun waqran. Ishkan tuurukuna waqranakur llapan kallpanwan mana kachanakuypa. Waqrankuna mayakaq pashtaq. Yana tuuruqa rikakarkamurqun patsaypa yawartashqa, mana alli, niykur qishpirqun, yarqunqanpita machayman yaykurqun, chaychawmi kanan sharkachipakushqa Quyllarisquizqa marka. Qarwash tuuru llallirqun ishkay turukunata, chaymi llapan kallpanwan qapachakurqun manchakaypa niraq. Qapachakuynin mayakarqun karuta, niykur yaykurqun machayman yarqunqanpita. Michiq runaqa patsaypa manchakashqa kaykashqa, manami tantiyaqtsu rikanqanta. Waramuptinna kutirqun wasinta, niykur willarqun rikanqanta markamayinkunata. Killata, huyuniraq runakuna chaykarirqun pallawan, pikukunawanpis, ima aykatapis apapakamurqan aruq qallaykarinanpaq, marka runakuna, rikay rikaq manchakashqa. Kay uli (llulla) kawashqa willakun, imanawpa yurinqan mina qullqita hurqunanchikpaq, karwun hurqunan mina, Quyllarisquizga markachaw, anta mina hurqunan, Cerro de Pasco markachaw."
Achikay,"Unayshi ichik markachaw kawaq ishkay wamrakuna, huk ullqu, huknin, warmi wamra, ishkan wakchaman muyurqarin. Mana mamanpis, taytanpis karqatsu, hapallanmi kaykaanaq. Macharanan wasipis kaqtsu, ima mikunanpaqpis kaqtsu, wakcha wamrakunaqa puripakuq mikunaykar (mallaqaykar). Huk hunaqshi wamrakuna pichuychanka puriqta rikapakunaq, payshi tukshanchaw papa waytata apaq. Chay marchaw papaqa patsaypashi pishiq, manashi allaapa kaqtsu. Paykunaqa atiparqun pishquta qatirir achka papata tarir. Chaynaw aywapakunaq pishqupa qipanman. Chay hinan markachaw aywashqanmanqa, huk ratash-ratash chakwan yachaq (kawaq). Chakwan huyumi (aksaymi) kaq, payqa musyarqun wamrakuna shamunqanta, chawrasqa chakwan wamrakunapa qipanman aywarqun llapan papa tarinqanta suwakamunanpaq. Kaskirir kaskirir ichik kaq wamrata chakwan charirqun, niykur ima aykantapis tarinqanta qichurqun. Chakwan nikaykachashqa ima aytapis rurananpaq, chaymi warmi wamraqa ruminwan saqmarqun, niykur turinta mallqakurqun. Washanman apariykurqa, paarir qallaykurqun. Chakwan wamrakunata qatiraq. Taripaypa kaykaptina, wamrakunata chaykurqarin huk upa ankaman, payta warmi wamra mañakurqun: —Tiyu anka, ¡rapraykipa rurillanchaw pakarallaamay! Chawrasqa, upa anka wamrakunata pakanaq. Achikay chaykarnaqa ankaman tapukurqun: —Upa anka, ¿kaypa rikashqankiku huk warmi wamrata qipin aparishqata? Chawras ankaqa, llapan kallpanwan laqyarqun chakwaspa qaqllanman, chayllapita warmi wamraqa hukpita qishpinanpaq yarqurqun, upa ankata yupachikurqun kayta nir: —Alli ñawimi kapushunki, manami mikunaykipaq pishinqatsu. Chayraykurmi upa anka, karu karupita rikan mikuyninta mikunanpaq. Wamrakunaqa hukpita paarirqarin, niykur pumawan tarinakarir. Chaypin pumata mañakarir washananpaq achaypita, maynami taripaykashqa. Pumaqa allimi ninaq. Achikay tapukurqun pumata: ishkay wamratakunata kaypa manaku rikakullashqa kanki. Pumaqa, llapan kallpanwam pampaman ratashqankama achkayta laqyarqun. 90 Warmi wamraqa yupachikurqun pumata kaynawpa: —Tiyu puma, ¡mayqan umaykikunatapis manami mancharinkitsu, achka kallpayuqmi kanki! Wamrakuna hukpita paariyta qallaykurqarin, qipallanman aywaq achikay. Naanichaw wakin uywakunawam tarinakurir, chay uywakunaqa washarirqashiq achkaypita, washanqanpita yupachikurqun uywakunata, chaymi allaapa chanincharqun ima aykantapis alli kawananpaq. Chay uywakuna kanankama charapakun chay chaninchanqankunata. Ushakachinanchipaq, wamrakunaqa chaayapakunaq añasman. Añastashi yanapananpaq mañakurqarin. Añasshi manami nirqan. Chawrasqa wakcha warmi wamra piñakurqun, añasta ninaq: kananpita millanaypa niraq, asyar asyar purinki, chaymi runakuna mana nakarlla tarishunki. Chaymi kanankama añashkuna asyar asyar puripakun. Paariyarqan naanipa, niykur wamrakuna pampaman chaariyaanaq; chaychawshi manashi kanaqtsu maychaw pakakarinanpaqpis. Chawrasqa, wamrakuna qunqurikarirqun hana patsatashi mañakarqarinaq yanapananpaq. Tayta San Jerónimo wamrakunata mayarqun, chayshi, tayta San Jerónimo waskata kachaarirqun. Chayllapashi wamrakunata hiqarqaarinaq. Hiqanqanmanqa, shumaq papakunashi kaykaanaq; chaychawshi kanankama wamrakuna kushishqa yachakuyan (kawakuyan). Chaypitanaqa, achikay pampaman chaykunaq, paypis hana patsaman hiqayta munarqun. Chayshi tayta San Jerónimo kacharirqun ismu waskata ukushtawan, ukushqa ismu waskatashi kuchkunaq. Chaypitanaqa, achikay tantiyarqun rumi hananman ratanaykaptin, hinaman, qapachapurqun nakananchikpaq: —¡Llapan kurkunta mashtatsun, tullukunapis allpaman yaykutsun, yawarnii llapan hachakunata tsakichitsun, wañuchitsun! Achikaypa tullunpita rikakamushqa hirkakuna, chaytami nipakun, hirka yachapanamaptinchik, chayshi, achikaypa rimaynin, achka aquysha niraq allpakunamanshi tikrarqun, wakin rimayninna qara allpaman muyurqun. Achikaypa yawarninwan chaqchukarqarin (tsaqtsukarqarin). Chayninpami kay markachaw, mamaniipa, mamankuna willakurinaq."
Atuqwan haka tuqwan haka,"Tayta Imichushi manchakarqun (mantsakarqun) qatupita (mercado nishqanpita) kutiramur, patsaypa harushqa qiwantashi tarirqun. Qiwaqa kaykarqan pampachashqa, mashtakashqa. Wakinqa, hitariyashqa patsaypa amchukashqa (amllukashqa) kaykaanaq. —¿Imata karqullami chay (tsay)? — ninakunaq kikillan— ¿Piraq karqun…? Imallata ruramushqachi ninakuq, hina hukpita qiwanta manaraqpis yaykunankama, mana pampayaachinanpaq, ninqanchaw, yarpachakurqun. —Maa, maa, musyaykaanami nir —kushirqun, chaypita, qirukunawan kutsushqa ramakunawanpis, kasha imakunawanmi tuqlla rurayta qallaykurqun. Chusku hunaq pasarquntinnaqa, wamaq yaykuq, manami kutirquntsu. Tayta Imichu kikillan tapukurqun: —Ichaqa (itsaqa), tuqlla ruranqa, manchachinchi (mantsatsinchi) —ninakuq kikillan; chawrasqaqa hukpita ichik tuqllata rurarqun, chaypitanaqa puñuq aywarqun. Mayna puñuykaptin, mushquyyarqa feria nishqan markanchaw tushunqanta, chayllaman ichik uywapa qapariyninwan rikcharqun. Huklla sharkurqun, niykur aywarqun qiwanman, chaychaw rikarqun tuqllachaw hakata. ¡Hakaqa, maynami qishpinaykarqan! tayta Imichu hakapa ñawpaqninman kamakarqun, hinallaman hakata charikurkunaq (tsarikurkunaq). —Qamchi kaykanki qiwaata mashtaq —chayta nirshi hakata watanaq hatun qiruman, naqashkallaman mikushaq haka pikantita, papantawan, manitawan, uchuntawanpis. ¡Mayshi mishkichikullarqan! Hakaqa manashi atipaqtsu kuyuytapis. —Inti yarqamuptin kutimushaq qamta yanunaqpaq —nirqun tayta Imichuqa, niykur puñuq kutirqun, manaraqshi waramurqanraqtsu. Hakaqa allaapa llakishqa kaykarqan. ¿Imatataq ruranqa, hakaqa qishpinanpaq? Chayta yarparaykaptin, chaypa huk atuq pasarqun. —¡Kumpari!, ¿Imataq pasarqun? —ninaq. —Manami imatapis kumpariku —asirqun hakaqa—. Tayta Imichupa kapurqan kimsa warmi churin (tsurin), paymi munaykan kasarachimayta, mayurnin kaq warmi churinwan, Florindawan ari. —¿Chayraykurtsun wataraykanki? —asikur ninaq atuqqa. 92 —Chayraykurmi wataraykaa —kutichirqun hakaqa_ Tayta Imichuqa yarparaykan, Florindawan kasarakuptii, ñuqa yachakushaq wallpa mikuyta. Paykunaqa, wallpallatami mikapakun, kumpari. Ñuqaqa, manaraqmi kasakuyta munaatsu. —Ñuqa yachaa wallpa mikuyta —Allaapa kushiykurqun atuqqa. —Hummm, —ninaq hakaqa—. ¿Munankiku ñuqapa suwirtillaata trukayta? Kasarikunkimantsu kuyayllapa ninaq, Florindawan kasaraptiykiqa llapan hunaq wallpallatami mikunki. Atuqqa pasaypa kushikunaq, hakata paskaykurqunaq, niykur haka watarashqanchaw, atuq watachikurqun. Haka llapan kallpanwan watarqun atuqta, niykur haka aywallaa ninaq. Tayta Imichu sharkurir, wasinpita yarqunaq hakata yanunanpaq; karupita rikaarir manchakarqun. Tayta Imichu wataraykaqta tarirqun, allaapa kushishqata huk atuqta. ¡Kaytaqa, amata kutiykachimanki! —piñakurqun tayta Imichu. —¡Patsa tsaqaykaptinraq, haka kashkanki aw, kanan atuqman tikrarqunki! — Niykur qiruta charirkur (tsarirkur) wipyarqun atuqta. —¡Kasarakushaqmi Florindawan, aw, kasarakushaqmi! —qapachakuq atuqqa, wipyanqanta chaskinaq mana nanachikuyllapaq. Niykur, waqaraakur willapashqa tayta Imichuta, imanawpami, haka chaskipanqanta. Tayta Imichuta pachanshi patsaypa hakanaq, patsaypa asikunqanpita. Patsa pasarqun. Atuq ashimunaq hakata. Chayshi hakata tarinaq puñuykaqta. —Kananmi kanqa chay (tsay) hakaqa —ninaq atuq. Hakaqa, atuqta rikaykurqa manchakarqun. Hinallaman haka ishkan chakillanwan sharaykurqun hatun rimapa rurinchaw, niykur, atuqta ninaq: —Yanqa kumpari, patsa kawanqanchikmi ushakanqa, uramanmi aywaykamun, charichimay. ¡Yanqa charichimay, utikaykanami! ¿Manatsun utikanqaata rikankitsu? Atuqqa yarparqun, chay kaq patsa kawanqan, mayna uraman aywaykaamun. Atuqqa manchakurqun. Mana yarpayllapa, ñawinta wichqarqun, niykur llapan uchanwan (kallpanwan) hatun rumita charichirqun. Haka, atuqta ninaq: —Aywaa qiruta ashimushaq, kumpari manami kay hatun rumita qatsaykunkitsu, ¡Kananyaqllaq kutimushaq! —ninaq hakaqa atuqta, ¡Ay! Niykur. Huk patsami shuwaraykashqa atuq hakata. Atuqqa patsaypa humpiq. Manami qatsaykuqtsu hatun rumita, amata (allaapa) manchakuq, manami munaqtsu wañuyta llimisha rumiwan, hirkakunawan, llapan patsawan. 93 Kimsa patsa pasarqun. Manami imapis kashqatsu. Atuq patsaypa utikashqa kaykarqan, niykur hatun rumita qatsaykurqun. Manami imapis kashqatsu. Hukpita atuq yarpachakurqun, haka chaskipanqanta, hukpita atuq waqarqun piñayninpita, haytaykachaypa. Manami patsa yanqatsu pasashqa. Hukpita atuq hakata tarirqun. Haka maharaykashqa intipa achachayninwan pampachaw, chaychawqa haka hamanaq. Atuq hakata tarirkurqan, yuraq kirunta rikaachir shumaqllapa ashuykurqun. Haka, atuqta rikaykushpami patsaypa piñashqa, payman aywashqanmanta hakaqa pampata uqtiyta qallaykurqun, patsaypa pantakashqa niraq qapachakuqpis: —¡Yanqa kumpari, yanqa kay patsami ushakanqa! ¿Kay kawanqanchik patsaku ushakanqa? tapunaq atuq. —¡Ninami tamyamunqa, kumpari! —ninaq haka; payqa patsaypa manchakashqa llapan kallpawan uqtinaq. ¿Ninaku tamyamunqa? —atuq manchakuyta qallaykurqun. ¡Aw, ninami tamyanqa, amana rimashunnatsu! Chayta nir, hakaqa, huk chakillanwan atuqta ashuchirqun (witichirqun). Atuq patsaypa manchakashqa, uqtiyta qallaykurqun, hakapa waqtallanchaw. Hakata nir: —Ñuqami yanapashqayki, kumpari, ñuqami yanapashqayki. Uchku rurakashqa kaykaptinna, hakaqa uchkuman pintiykachaykaptin, atuq hakata mañakurqun pay uchkuman yaykunanpaq: —¡Ñuqaraq ari! ¡Manami, rupashqa wañuyta munantsu! ¡Wawqillay, allpawan chapamay (tsapamay)! ¡Yanqa chaparkallaamay, wawqi! Atuq patsaypa manchakarqunaq. Payshi yarpaykarqan, chillapyaq, illapakunapis charinqanta. Ichikllashi patsa ushakananpaq pishiq, chayllaman nina tamyamunanpaq. Atuqshi karkunaq patsaypa ima aykatapis manchaq. —¡Alli ari! ninaq haka; allpawan, rumikunawan, chapaykunaq. Ñuqami pampashqayki mana wañunaykipaq nir. Hina alli shunqullaata, awninki kay rurayniipita mana qunqayllapaq qamraykur —ninaq haka, atuqta. —¡Awnimi, awnimi! —ninaq atuq. Atuqpa sinqallanshi rikakaq. Chaynawshi haka llallinaq manchariypa niraq atuqta."
Huyu ipa kimsa llumchuyninkunawan,"Unay unaynashi kawarqan huk huyu (aksay), micha niraq chakwas. Chaswaspa karqanshi kimsa ullqu wawan; chay wawankuna karqashi hatunkaray, shumaq churakushqa, iwkaliptu niraq. Ruminaw achka kallpayuq, wira kawallu niraq. Mana munayniyuq shunqunkunachaw wawankunaqa kaq. Chakwan, hapallan yarqunaq, runanshi haqinaq, alli wasitashi, ima aykantapis hamaranapaq, achka uywakunatashi haqinaq. Achka qillaytapis, ima aykapis kaptin, mana mikuuni kapakunanpaq. Chakwas, rumi niraq, kikinpa kawayninyuqpaq chaparaq (tsaparaq), chay quwan haqinqankunata. Quwan llapan haqinqankunata, chakwas patsaypa katsikunaq. Chakwas patsaypa munayniyuqshi karqan, chayshi rurachinaq ishkay wasikunata: huk kaqtashi ichuqman, hukninqa pañaman (allawkaman) yachanqan wasinpi, mana rakikaananpaq ullqu wawankupita. Paykunashi chaychaw yachapakunqa wañushqankama. Kimsa ullqu wawankuna chakwaspa mina aruqkuna kapakurqan, paykunashi arupakuq tuta tutapita, inti hiqankamaq, mamanpitaraqmi imapis rurakaq. Mayurnin ullqu wawan kasarayta munaykaptin, mamanshi wasinman huk tulluyashqa warwitashi apanaq, chay warmishi, chaki qiru niraq kaykarqan, hina chay warmiqa, alli arukuq, rurakuqshi karqunaq. Chay warmiqa, upaallashqa kakuq, mayakuq warmi kakuq, ichiq pachu niraqllashi kakuq. Ullqu wawanmi, kaasurqun mamanpa munayninta, chayshi kasarqun millanaypa niraq warmiwan. Warantinnashi kasarakuqkuna, llapan ullqu wawan tsaka-tsakalla aruq aywakarinaq, chayshi chakwas truhanpita hurqunaq, papata isanqawan (balaychuwan), chuqlluta hatun kanastawan, huk uushatapis, chayshi chayllaraq pishtanaq huk mapa qaratsata, achka umukunawanshi, huk pushkatapis hurqunaq, wayunkanata, tsaki sarapita, huk wallqana midyastashi hurqunaq. Hurqunaqpis, llapan hatirankunata patsaypa qanratashi. Chayshi ninaq chakwas, llumchuyninta: —Kananmi kaykan huk hunaq kay wasichaw, chaymi yachakunaykipaq, kananmi arunki, chaymi alli runa, alli warmi kananchikpaq. Chayraykurmi, kanan hunaq ruranki: yanukunki, ama amata kachita qarpunkitsu yanukunqaykiman, chayllaman kay wayunkakunapita sarata ishkunki, niykur ishkunqayki sarata, maraychaw aqanki, niykur apita ruranki. Uusha aychata kutsunki, hinallaman kachita qarpunki, niykur hana altusman charkipaq shawaykunki. Pachanta, aqishninkunata mayllanki, niykur mahaykunki. Chuqllukunata shumaqmi aqanki, niykur shatuta ruranki. Wakin kaq shatuta kachiwan, wakin kaqtana mishkiwan. Mapa qaratsata taqshanki, niykur tsakichinki, millwanta hurqunki, qitukunata ima shumaqmi hurqunki, niykur kay puchkawan (putskawan) puchkakunki, niykur quwaykipaq mediankunata awanki kay muldiwan, qam musyaykankinami, minachaw amatan qasami. Ullqu wawakunapa llapan hatiranqankunata kay achka yakuwan taqshapakunki, ñuqapa kaqkunatawan. Llapan ayllunchikunapa midyasninta shumaqllapa hiranki (sursinki), kay llapanta ruraykunki. —Allimi, mamay —Wallpa runtu churanqanta pallay, niykur shumaq churaykuy; ninata tukuy qinchapita, qiwata rutumuy, niykur hakanchikta qarapakuy. Wallpakunata, paatukunata, sarata qaray. Chiku puñunanta pichapakuy. Shumaqmi llapanta rurapakunki. —Allichi, mamay. —Maa, ñuqa, ichikllata puñuykushaq. Arunqaykita rikaramushqaykimi, hina mana arunqaykitapis, puñuyniimi ichikllallan, liebre nishqan niraqllami. Kaykanmi matankachaw, huk ñawi, chay ñawi manami imaypis puñuntsu. ¡Willashushqanami! —Allimi, mamay —Ninaq llumchuynin. Chakwasqa chachaykurqun puñunaman, ichik patsa pasarquptinnaqa, chakwas puñuq patsaypa kushishqa. Llumchuyninqa, patsaypa manchakashqa, ipan ninqanta ruraq. Manchakashqa, manchakuq chakwas mana piñakunanpaq, chaymi llapan uuchanwan rurayta qallaykurqun. Patsa tsaqaykaptinnaqa, wañunaykar ushaq rurayninta, quwan, quwanpa wawqinkuna wasinman chaykuptinraq. 96 Hunaqhunaq chayllatashi ruraq, kuyapayllapa niraq kawaq llumchuy, patsaypa wañuykar ushaq rurayninta. Ichik papallatashi, sarantawan mikuq, sipchawan astaq llumchuynintaqa, chay rurayllashi karqan watan watan. Chaypita chakwas yarpachakurqun, huknin ullqu wawan kasarananta munaq. Chaynashi chakwas, huk alli warmitashi ashiyta qallaykurqun, paypa munayniyuqnin rurananpaq. Tarinaqshi. Kay llumchuynin wira warmishi, odre hinashi kanaq. Ñawin kapushqa, upa niraq warmi. Hina rurakuq warmishi, huk kaq llumchuy mayin niraq kanaq. Maynashi kay llumchuyninqa pichapakuq, allimi arukuq, hina kay llumchuyninqa tsikan shunquyuq warmishi kanaq. Chaynawshi karqan, huk kaq ullqu wawan kasarakurqun chay arukuq warminwan. Chakwas patsaypa kushishqa, allaapa yupachikuq mushuq llumchuyninta. Kay llumchuynintapis yana warmi niraqtashi aruchiq. Ishkay llumchuyninshi llapanta rurapakunaq. Manashi allaapatsu karqan chay rurayqa. Llumchuykuna, huk kaq ñawin chakwaspa rikaq. Manchakaariq patsa warushqanpita, inti hiqankama arupakuq mana imatapis rimarillar, huklla ruraq ima aykatapis. Ishkanin kallpachakarqarinaq. Chakwaspa wawankuna, manami imatapis ninaqtsu. Chaynaw achka wata pasarqun, refrán ninqanyupaypis: “purun pampa wiñaq, manami oréganonawllatsu”, Chakwaspa sullka wawan, kasararqun mana mamanta kaasukur. Huk hunaqshi, mamanpa wasinta kutirqun, chayshi qipallanman qatiraanaq kuyayllaapa shipash. Yanqa ashllinaq wawanta, chakwas qapachakuqpis supay niraq. Kasarakuynin rurakashqami. Warantin kasanranqanpita, minirukuna aywapakunaq minaman aruq, chayshi chakwan churakurqun ima aykatapis rurapakunanpaq, kimsa llumchuyninkuna imaypis chaynawlla ruraq kaq. Chakwan puñuq aywarquntinqa, ishkay kaq llumchuykuna, huknin llumchuy mayinta mana imatapis ruraq rikaarir ninaq: —¡Ama musyaqtukuytsu, mamanchik rikaraykamanchikmi! ¿Pitaq kriyin chayta?... ¡Ñuqa puñuqta rikaykaa!... ¿Imanirmi ñuqanchik ashnu niraq arushun, chaykama pay puñukun? —Awmi, mamanchik, qurquryaykan —ninaq huk kaq llumchuy, ichik manchariyllapa; hina, mamanchikqa rikaraykamanchikmi, matankanchaw huk ñawiyuqmi… ¡Qam mana musyankitsu ima munayniyuq kanqanta! 97 —¡Ama asichimaytsu! ¡Huk ñawiyuq matankantsu!... ¡Llapan rikaq!, tsikan shunquyuq warmikuna ¿qamkuna kriyipakunkitsu chayta?... —¡Aw manaku! —llumchuy mayinkuna kutichirqun tapukunqanta. —¡Maa, maa!... ¡Qamkunapitachi, yanqa chayta kriyipakunki!... Kanan hunaq, ¿iman mikunanchikpaq kaykan? —Kanan tuta ulluku pikantitami papa yanushqatawan, hinallanman sara apita mikushun. _¿Chayllatsu kaykan?... ¿Manatsu kan: aycha, runtu, kiisu, charki, kuchi aycha? —Kaykanmi, hina chayqa mamanchikpaqmi. —¡Imapis kakutsun! Kaychaw kaqkunaqa, llapanchikpaqmi… ¿Manatsun, quwanchikkuna kay wasichaw mikunanchikpaq arupakun? ¿Manatsun, ñuqanchik kaychaw llapanta rurapakunchik? —Aw… hina… —wakin llumchuykuna kutichirqarin manchakashqa. —¡Qamkunaqa manami manchakashqa yachapakunkimantsu, hina ima aykatapis rurapakunkimantsu kaychawqa!… ¡Chayqa, ushakarqun!... ¡Kananpitaqa, mikushun alli-alli mikuykunata!... ¡Mananami kaytsu amata arunqantsu! —Qam manami imanaw kanqanta mamanchikta riqinkitsu, payqa wañurpis wañuchipakamanqachi —ninaq llumchuy mayinkuna. Mamanchikqa patsaypa huyun, ñuqanchikta astapakaman warantin —warantin quwanchikkuna, manami imatapis nipakuntsu. —¡Ima chakwas qamkunata astapakushunkitsu! —patsaypa piñakurqun shullka kaq llumchuy. —¡Awmi! Hatunkaray qiruwanmi astapakaman, mikunanchikpaqpis ichik tupuyllami qupakaman. Chaynaw willapakunaq shullka llumchuy mayinta. —¡Chaytaku rurarqun imaypis! —¡Aw! Kutichirqan llumchuykunaqa. —¡Ama manchakariytsu! Makillaman haqipakuy chakwasta. Kananmi mikushun riyna niraq. Chakwan astayta munaptin, ñuqanchik, kutichishun astamashqanchiknaw. Huk makillanmi astashun chakwanta, ¡Rikapakunkinami! Chay kaptinqa, qamkuna yanapamanki… ¡Manatsun! —Aw, awmi —nipakuq patsaypa manchakashqa llumchuy mayinkuna. 98 Chaynawshi karqan. Chaykama, chakwas qurquryaykanaq, shipash llumchuy alli mikunatashi rurarqun. Papa ruqrutashi sanku niraq yanurqun, achka aychantawan. Kamcha alli sarapitashi, achka kiisuntawan, kuchi aychapita, tamaltashi rurapakunaq, achka achuutiwan charkikantapis, qarwash papantawan, hinallaman achka uchuyuqta rurapakunaq, alli mikukurinanpaq yanurqan: hatun hakakunatashi unchiknintawanshi (maninintawanshi), patsaypa ayaq. Chaytashi hamichipakurqunaq aswaman. Yanuyta usharquptinqa, shullka kaq llumchuy, llumchuy mayinkunatashi qayamunaq, paykunashi siksikyaykaanaq, patsaypa manchariyllapaqshi, miisa (mesa nishqan) taykarinaq. Manaraqpis huk patsa pasashqa kaykaptin, kimsan llumchuy llapantashi mikapakunaq, niykur pachan saksashqa puñukaarinaq. Inti qiqaykaptinnaqa, chakwas rikacharqun manchakashqa. Manashi pipis puriqtsu, allaapa upaallalla kaykarqan wasin. Hina shaykurqun chakwas rikarinanpaq kimsan llumchuyninshi shumaq puñupakunaq, chacharashqa churanachaw. Chaychawshi kaykarqan, llapan pichushqa, llapan mikunqankunata. Chayshi, ayaq lawsanwan chakwas, wañuypa wañuchipananpaq, kimsan llumchuyninta ashiyta qallaykurqun, mana chayllatsu karqan, niykur llapan kallpanwan kimsantinta astayta qallaykurqun. Rikachakurinaq ishkay llumchuyninkuna patsaypa upakashqa, manchakashqa. Shullka kaq llumchuynin chakwasta shaykunaq. Chakwasqa ayrayashqaman (luukuman) muyurkunaq, purun uywa niraq; chayshi llapan kallpanwan, shullka kaq llumchuyninta wirunaq. Shullka kaq llumchuyninqa achka kallpayuqshi kaq, shipashllaraqmi kaq. Payshi patsaypa piñakurqun, niykur chakwanta aqchanpita charirqunaq, mana kachaykuyllapa, niykur, llumchuy mayinkunata kachanaq chakwasta maqapakunanpaq. Huk kaq llumchuy, ichuqman wirunanpaq, huknin kaq llumchuy, pañaman wiruy ushananpaq. Llumchuykunaqa manashi shuwarapakurqatsu, chakwasta wiruy ushapakurqunaq. Huknin llumchuyninqa utikashqankama wirunaq ichuq laadupa. Huknin kaq llumchuynin paña laadunpa wirunaq. Patsaypa utikashqashi kaykaanaq ishkay kaq llumchuy mayinkuna, chaynashi shipash kaq llumchuy, chakwasta, pampaman saqtarqun. Chaychawshi, llapan uchanwan qiruwan wirunaq. Chakwas qapachakuqshi manchariypa niraq, chayshi shullka kaq llumchuynin hatun tipki hirakuwan, pimiyintaman, kachiman, uchuwanpis llushiykunaq, niykur chakwaspa qallunman pasachirqun mana rimanqankama, manashi chaswasqa rimaqnatsu, qallunshi pasaypa hakarinaq. Chakwasshi mana uchayuqnashi kaykaanaq, patsaypa wañunaykanaqshi. Chayshi llumchuykunaqa chakwasta chapapakunaq rakta bayita qatakunawan, naqashkallaman wasinman chaykarinaq miniru wawankuna. 99 —¡Imami karqun, warmi! —Nir tapukarqarin quwankuna. —¡Kuyayllapa mamanchikmi, wañunaykan! —Huk kaq llumchuy ninaq: —Manachi chay kanman —ninaq huknin kaq llumchuy. —¡Awmi, kuyaykuumi! —ninaq, shullka shipash llumchuy. Manakaqllapitami mana alliman rikakarqun mamanchikqa. Hina mana allipanawmi wayraykushqa, chaymi manami kurkuntapis kuyuyta atipannatsu. Mananami imatapapis rimanantsu. Chayta mayarkur quwankuna maman puñuyqankanman aywapakunaq, niykur mamanta muyuripakunaq puñunqanchaw. Warmishi kaykaanaq kurku hakarishqa, patsaypa quyushqa, upa niraq mana imatapis rimaqtsu, qallunshi patsaypa hakarishqa kaykaanaq, ratashkuna niraqshi kaykaanaq. Chakwasqa, ullqu wawankunata rikaykurshi makinwan siñalarqun. Chawpi kaq llumchuyninta siñalarqun, niykur ichuq laaduntashi charikurqun. Mayur llumchuyninta siñalarqun, niykur paña laadunta charikurqun. Shullka kaq llumchuynintashi siñalarqun, paytashi pampata rikachiq. Chayta ruranqanchaw chakwas wañukurqun. Chayta rikaykurshi, ullqu wawankuna waqapakunaq, maman ima ninqanta tantiyar. Chayshi shullka llumchuy yanqa waraakur, Malli Magdalina yupayshi, ninaq: —¿Manatsun… qamkuna tantiyapakunki mamanchik ima ninqanta? —¡Manami!... llapan nipakurqun. —Chawrasqa, alli mamanchik, amata kuyamanqanchikpita nirqan munanqanta, qamkunami rikapakushqa kanki. Paymi munaykan mayur kaq ullqu wawan warmintin kay wasi paña laaduchaw yachananpaq. Payqa munaykan chawpi kaq ullqu wawan warmintin ichuq laaduchaw yachananpaq, hina ñuqanchikpaq, shullka kayninchikpita haqiykamanchik kay wasita. Qamkuna rikaakushqa kanki imanawpami mamanchik siñalashqa kay pampata… ¡Ay!... ¡Ay!... ¡Ay!... nir qawarqun chakwaspita. ¡Chaynawpami karqun! ¡Allitami tantiyaykanki! ¡Chaynawpami rurashun! Chayllami kashqa. Chakwas manashi atipaqtsu rimayta, niykur chakapakurqun, hinallaman wañurqun patsaypa piñashqa."
Pungupa musquynin ungupa musquynin,"Huk uchukllallan runa patrunpa hatun chakranman aywanaq. Yanapakuq runa kanqanraykur, punguqa mita ruraq aywallaq, chay (tsay) hatun wasichaw (wayichaw) rurapakuq. Payqa uchukllallanlla kaq, kurkunpis patsayllapa kaq, mana kallpayuqlla kaq. Ratashllami llatapankunapis kallaq. Hatun wiraqucha, hatun chakrapa patrunnin, uchuk runa hatun wasinchaw (wayinchaw) napakuptin, wiraquchaqa asikuyninta awantanaqtsu. —¿Runaku kanki aw ima waqrami kanki? —llapan ruraq runakunapawan warmikunapa ñawpanchaw tapunaq. Allquchashqa, punguqa yaskinaqtsu. Patsaypa manchakashqa (mantsakashqa) ñawinkunapis ilashqa shaykar kidarinaq. —¡Maa rikaashun! —patrunqa ninaq— mankakuna paqayllatapis, patsa pichapakuyllatapis chay upa makiykiwan yachankichi. ¡Kay rakchata apakuy! —hatun chakra umalliqninta nirqan. Qunquriykur punguqa wiraquchapa makinta mucharqan, niykur umpukashqa (muchkikashqa) arukuna wasikamayaq umalliqta qatinaq. Kay runapaqa kurkunpis uchukllallanlla kallaq, chaynaw (tsaynaw) kaykar kallpanqa llapan runakunapanawpis kaq. Llapan niyanqantami alli ruraq. Chaynaw kaykar ichik manchakashqanaw qaqllanchaw rikakuq. Wakin yanapakuqkunaqa chaynawta rikar asikachaayaq, wakinkunanami chayqa (tsayqa) ankupaayaq. “Wakchapa wakchan; wayrapa, killapa wamranchi ñawinpis, shunqunpis patsaypa ullpanashqa (llakinashqa)”, chaynawta rikaykur maa mishti arukuq warmiqa ninaq. Kay uchukllallan runaqa piwanpis rimaqtsu; upaallalla uryakuqpis (arukuqpis) mikukuqpis. Llapan niyanqantami ruraq. “Awmi, taytallay; awmi, mamallay”, chayllatami imaypis niq. Manchakunqanraykur hinaman ratash llatapanraykur icha (itsa) ari rimayta munaqtsu, chayraykur patrunninqa uchuk runata milanaq. Ampiriptinna llapan yanapakuqkuna hatun wasipa patakninchaw purwakaariyaq Ave María nishqanta mañakuyaananpaq, chay uura, patrunqa punguta allquchaq llapan yanapakuqkunapa hananchaw. Qitu qaratsatanaw tapsikacharkuq. Piqapiq (umanpiq) kumariq, niykur qunquraananta munaq, chaynaw tukshishqa kaykaptinna qaqllanchaw laqyaqpis, kutaqpis. —Allqutsunchi kanki. ¡Waqachay!— niq. 9 Uchuk runaqa manami waqachaqpistsu. —Chusku (tawa) chakiman churakay— nishpa niq. Punguqa kaasullaq, chayraykur chusku chakipa churakaykur hapar qallaykullaq. —Kinkashaypa allqunawpis puriykachay— nishpa hatun chakrayuqqa niq. Uchuk runaqa hallqa uchukllallan allqukunata yachapashpanaw ayqikachaallaq. Patrunqa kushishqa hiqchiykachaq, chay (tsay) asiynin llapan kurkunta tsuktsuchiq. —¡Kutimuy!— nishpa qayapaq, yanapakuq hatun wasipa patakninchaw tapraypa awqanqanyaq. Punguqa kinkashaypa ayqillapa kutiq. Utishqa chaq. Wakin yanapakuq mayinkunana Ave María nishqanta mañakuyaq, wayrata shunqushqanawpis, upaallalla mañakuyaq. —¡Kanan chayqa rinriykita chikchiraachimuy, wishkash! ¡Wishkashmi kanki!— utishqa uchuk runata wiraquchaqa niq. —Ishkay chakiykipa taaray; makiykipura charinakuy (tsarinakuy). Mamanpa paarisninchaw (wawllanchaw) —quchapa wishkashninnawpis— winarashqanawpis, punguqa kay ashmakuna rurayanqantanawlla yachapaq, qaqakunapa hanankunachaw ashmakuna mañakuqnawpis. Rinrintami chayqa chakcharaachiqtsu. Wutaswan kataypa, mana allaapa haytashllapa, patrunqa uchuk runata patsaman ishkirachiq. —“Padre Nuestro” nishqanta mañakushun— qaqashllaypa shuwaraq chakra runankunata niq. Ichikllapayan Punguqa sharkuq, mañakuytami chayqa atipaqtsu, kikinpa kakunanchaw mana kanqanraykur, hinaman chay (tsay) kanqanqa pipapis kaqtsu. Ampiriptinna, llapan yanapakuqkuna wasipa patakninpita uraayaq, niykur hatun chakrapa markanman aywayaq. —¡Aykuy, pachasllay!— nishpa patrun punguta niq. Chaynaw llapan hunaq patrun mushuq pungunta qallishpaachiq, llapan yanapakuqkunapa ñawpanchaw. Asiy, waqaykachay niq. Chaynaw yanapakuq (chuulu) mayinkunata asikachashpa quykunaq. 10 Ichanqa… huk chisina (tardina), Ave María mañakuy nishqanchaw, hatun wasichaw llapan purwakashqa kaykayaptin, patrunqa hatun ñawinkunawan punguta rikar qallaykurqan, chay uchukllallan runa chuyalla (tsuyalla) rimaramun. Maa qaqllanchawqa manchakaynin rikakuykarqanraq. —Wiraqucha, aaniykallaamay, taytallaa, qamwan rimaytami munallaa. Patrunqa wiyanqanta wiyarqantsu. —¿Imanaw? ¿Qamtsun rimaramurqunki aw pimi?— tapurqan. Aaniyllaykitari, taytallay, qamta rimanaqpaq. Qamtami rimayniykita munallaa —punguqa nishpa kutiparqan. —Rimayta munarqa… maa rimaramuy ari—, nishpa hatun chakrayuqqa yaskirqan. —Taytallaa, wiraquchallaa, shunqullaa— nishpa uchuk runaqa rimar qallaykurqan —Ampimi musqurquu (musparquu) ishkanchik wañushqanchikta, ishkanchikmi wañurqunchik. —¿Ñuqawan? ¿Qam? maa llapanta willakaramuy, chakra runa— chaynaw wiraquchaqa nirqan. —Ishkanchik wañukushqa runakuna kar, taytallaa, ishkanchik qarapaachu Panchu Yayapa ñawpanman yuririrqunchik. —¿Niykurqa? ¡Rimay, rimay!— patrunqa musyayta munar piñashqa nirqan. —Wañushqata rikaykamarninchik, qarapaachuta rikaykamarninchik, hatun Tayta Panchuqa ñawinkuna aysayninwantsunchi aysamarqunchik. Qamtawan ñuqatami rikapaamarqunchik, aysashpatsunchi, shunqunchik imanaw kanqantatsunchi aysamarqunchik, hinaman unay kashqanchiktawan kanan imanaw kashqanchiktami aysamarqunchik. Hatun, kapuqyuq runatanaw ñawiykichaw rikashurqunki, taytallay. —¿Qamqa? —Musyaatsu imanaw kanqaata, wiraquchallay. Manami musyallaatsu imanaw kallanqaata. —Allimi. Willakur qatiy. —Niykur tayta Panchunchik nirqan: “Llapan Anhilkunapita, shumaq kaq shamutsun. Hinaman chay (tsay) sawaypuukanapis huk ichik shumaq kaq Anhil wallkitsun. Ichik kaq Anhil quri pututa apamutsun, hina chay (tsay) quri putuchaw chuya mishkiq chankaakata apamutsun”. 11 —¿Niykurqa?— patrun tapurqan. Yanapakuq tuna runakuna wiyayarqan. Aqchikashqa, manchakashqa punguta wiyayarqan, rikaraayarqan. Wiraquchallaa: Tayta Panchu nikaptinllana ras chipapashpa hatun intinawpis huk anhil yuriramurqan. Taytanchikpa ñawpanyaq hapayllapanaw purishpa chaaramurqan. Ñawpa kaq anhilpa qipanman shumaq wayta achiksayninnawpis huk uchuk anhil aywarqan. Makinkunachaw huk qiru pututa apamurqan. —¿Niykurqa?— nishpa patrunqa kutiparqan. —“Hatun kaq Anhil: Kay Wiraquchata llapan kurkunta llushuykuy kay qiru putuchaw mishkiqwan"", makiyki patpanaw (purunaw) katsun runapa kurkunta llushiyninchaw” chaynaw nishpa nirqan hatun Tayta. Chaynawpa hatun anhilqa makinwan mishkita pallarirkur kurkullanta llushiykurqan piqapiqyan chaki shillunkamayaq. Hapallayki shaypa sutakaarirqayki; hunishpa (hanan patsapa) chipapayninchaw kurkuykipa achkiyninchaw rikakaramurqan, chipapayllapa quripita rurashqanawpis. —Chaynawmi kanan ari— patrun nirqan, niykur tapurqan: —¿Qamtaqa? Hunishchaw chipapir kaykaptiyki, hatun Taytanchik Panchu kutiparqan nir: “Mana sirwiq kaq anhilkuna hunishpiq shayaamutsun. Chay anhil huk taaruchaw runapa ismayninta apamutsun”. —¿Niykurqa? —Mana waaliq, awkis, qaracha chakiyuq anhil, mana kallpanpis kanqanraykur, sipsanta kanqanllachaw katsinqan kaq Taytaman, patsaypa utishqa charqan, sipsankunapis (riprankunapis) shututikar, makinchaw huk hatun taaruta apashpa. “Wiyay, awkis nishpa —hatun Taytanchik chay allawchi anhilta nirqan— kay uchuk runata chay laatachaw ismay apamunqaykiwan llapan kurkunta imanawllapis llushiykuy. ¡Raslla!” chayqa. Niykurna, muqusapa makinwanna, awkis kaq anhilna, laatapita ismayta hurqarir, kurkuuta llutalla llushiykamarqan, imanawmi wasipa pirqanta llushiqnawlla. Patsaypa pinqakushqa hunishpa (hanan patsapa) achkiyninchaw asyakuykar yuriramurqaa… —Chaynawmi kallaanan ari —patrun nirqan— 12 ¡Qatiy qatiy! ¿Chayllachawnaku usharin? —Manami, taytallaa, wiraquchallaa, huklayashqana yapay ishkanchik rikaanakurirqanchik Taytanchik Panchupa ñawpanchaw, pay qamtawan ñuqata unayyashpa yapay rikaraamarqanchik. Hunishwan ñawinkuna tinkuqnaw, maykamachi awqamarqanchik, ampiwan hunaqta, qunqaytawan yuyayta tinkurkachir. Niykur nirqan: “Anhilkuna llapan rurayninkunatami qamkunawan rurayashqa. Kanan chayqa shumaqlla unay patsapa ¡Laqwanakuyay!”. Awkis kaq anhil chay uuralla chuuluyaaramurqan. Sipsankunapis yapay yanayaaramurqan, kallpankunapis hina. Taytanchik llapan munanqan chaananpaq watukachirqan."
Unay runakuna,"Paykuna willakuyanqanqa kaynawmi: Unay patsakunapitanami kay patsaqa ushakaananchawna (illakaananchawna) kaykarqan. Huk urqu llama, huk hatun hirka achka qurayuqchaw michikuqnin, Mama Qucha yarqakaramuy munanqanta, paqtsanawpis hiqakarqamuqta musyanaq. Kay llamaqa llakikurkunaq. Nanachikuq (nanatsikuq): “in, in” nishpa waqaq, hinamanpis mikuqtsu. LLamapa waataqninna, allaapa piñashqa, chuqllupa quruntanwan maqaykunaq: “Mikuy, allqu —ninaq— qamqa allin kaq qurakunachawmi hamanki”. Chayraykur llamaqa, runanawpis rimashpa, ninaq: “Llapan ninqaqta alliq yarpanki: Kananpita pichqa hunaqkama, hatun qucha chaamunqami, niykur llapantami usharamunqa”, rimashpa, chaynaw nirqan. Chayraykur waataqnin manchakashqa kanaq. Maa kriyinaq. “Maytakarpis qishpinapaq aywakushunchi. Willkaqutu hatun hirkata aywashun, chaychawmi qishpishun (chaamunqanatsu). Pichqa hunaqpaq mikuyniykikunata apayay”, nirqan. Chaynaw, chay (tsay) uurapiq, runaqa hiqarirqan ayllunkunatawan llamanta apakurkur. Willkaqutu hirkaman chaykarna, llapan ashmakuna: pumata, atuqta, wanakuta, kunturta, tukuy laaya ashmankuna purwakashqata tarirqan. Chayllaraq runa chaarishqa kaykaptin, yakuqa paqtsachaypa hiqar qallaykurqan. Chaypinqa chaychaw, may chay (tsay) runakunawan ashmakuna Willkaqutu hatun hirkapa puntanllachaw patsaypa kichkikashqa kaykayarqan, chaykama yakuqa chaanaqtsu. Chaynaw kaykar yakuqa atuqpa huk kuchun chupanta uqurinaq; chayraykur yanasku tumarinaq. Pichqa hunaq tinkurishqa, yakuqa urar qallaykunaq, niykur tsakirinaq. Chay tsakin kaq wiñanaq. Mama quchana karupaarinaq, witikushpawan tsakikushpa llapan runakunata wañuchinaq. Chay hatun hirkalla kawanaq, paywan runakuna yapay mirar qallaykuyaanaq, payraykurmi kananyaq runakuna kawayan. Chayraykurmi ñuqakuna kay willakuyta kanan sumaachiyaa, kristiyaanukunaqa chay patsa ushachiypa tamyata sumaachiyaa, paykuna willakuyanqannawpis sumaachiyanqannawpis, imanawpa Willkaqutu hatun hirkachaw qishpiyanqanta."
Yakana,"Kay Yakana nishqanqa, llamapa arwannawmi (llantunawmi), kay ashmapa huk kutipayninnawmi, hunishpa (hanan patsapa) chawpinpa puriqmi, hunishpa ampiyninmi (tutanmi). Ñuqanchik runakunapis awmi rikanchikmi yanaypa yanar shamuqta. Kay Yakanaqa —patsaman chaamur—. Mayukunapa rurinpashi purin. Allaapa hatunmi, awmi: Hunish ampipiqpis (tutapiqpis) allaapa yanami aywan, ishkay ñawikunawan kunkashqa hinaman allaapa sutakashqami shamun. Runakuna Yakana shutiwan riqiyan. Huk runa kushikuyninchaw kaykaptinshi, imanawshi chay (tsay) yakana payman hiqashpanaw aywanqanta rikaanaq, niykur patsaman chaaramurna ñawpanllachaw pukyuman yaku upuq aywanaq. Chayyaq kay runaqa wakin runakuna rutushqa lasaq millwawan nitishqatanaw maakunaq. Kayqa warat ampimi (tutami) karqan. Waraanin patsa wararamuptinnami, runaqa millwa ruquyanqanman rikaq aywanaq. Anqas, yuraq, yana, qarwash, pintush llimpikuna kanaq, llapan tukuy nikachaqmanmi niraq. Mana llamankuna kaptinmi llapan millwanta raslla rantikurinaq, Yakana hiqanqanchawmi, chay kikinchaw yupaycharqan. Niykur huk urqutawan china llamata rantirqan. Chay mahallapiqmi ishkay, kimsa (kima) waranqayaq llamankunapa miraynin charqan. Kay willakuy willakunqanchiktanawqa llapan runakunami kay suyuchachaw riqiyarqan. Kay Yakanaqa pullan ampipashi, mana maakuyaananpaqwan rikayaananpaq uraamun, niykur mama quchapiq llapan yakuta upukurkun. Chay (tsay) yakuta mana upurqa, llapan patsashi pampakashqa tikrarinman. Iskatashqa (qanratashqa) yanaskuta, arwapa ñawpanchaw aywaqtami Yakanapa shutichiyan (hutitsiyan), chaytami yutu (chakwa) nishpa shutichiyan (hutitsiyan). Yakanapaqa wamrankunashi kapun niyanmi, paykuna chuchur (chichir) qallaykuyaptinshi riyakurkun. Hinaman kimsa (kima) quchukashqa (shuntukashqa) quyllurkunami huntu chipapiyan. Chaykunataqa kuntur shutiwanmi (hutiwanmi) riqiyan, wakintanami chayqa “Wiskurpa” hina “Wamanpa” shutichiyan. Kabrillakuna hatun yuriyaamuptinnami chayqa niyan: “kay wataqa wayukunapa alli puquyninmi kanqa”, ichanqa (itsanqa) allaapa ichikllallan kayaptinnami chayqa “nakashunmi (mallaqaashunmi)” niyan. 15 Quyllurkuna quchukashqatawan kuyushpa chipapiqtanami “Pichqakunkimi” shutiwan (hutiwan) riqiyan. Allaapa hatun shamuqtanami “Puqutsuraq, Willka waraq, Kanchaw waraq” shutichiyan. Chaynawmi shutichiyan. Unay patsachawqa, wakin runakuna kay hatun quyllurkunataqa mañakuyaqmi. “Paykunaqa kamayanmi hina kachayanmi” niyaqmi. Wakinkunanami chayqa kay yurimuq wakakunata mañakuyaq: ampipa warat mana puñushpa waraayaq: Kaypiqmi llallinanpaq rurashaq niyaqmi. Chayllami llapan musyanqanchik."
Mama,"Unay patsakunachawshi, huk waka Umapa Makllan shutiyuq kanaq. Quwanqa Intishi kanaq. Kay ishkanpa wamrankuna Paryaqaqawan Chawpiñamqa kayaanaq. Chawpiñamqapaqa allaapa kallpan karqan, chaywan llapan runakunata kawaynin qunanpaq. Paymi warmikunata ruraq; Paryaqaqanami, ullqukunata. Raymita sumaachinanpaq (rayminanpaq), Mamapa taakuqninkuna Chawpiñamqata paqayaq, chayta rurayaq ichik aswawan Kurpus Christipa víspera nishqanchaw. Niykur, llapan ullqukunawan warmikuna, kurakawan alkaldi chaychaw kaqkuna, wakankunachaw purwakaayaq, wakinkuna tukuy laaya qarayninkuna churayaq, hinaman hakakunatapis hukkunatapis mañakuyaananpaq qarayaq. Chay ampiqa waratmi upyayaqpis machayaqpis. Wakankunachaw warat karaayaq, Aylliwa tushuyta sumaachiyaananpaq. Allaapa kushishqa qachwayaq (qatswayaq), upyashpa machakushpa patsay waraykamayaq. Niykur, pampatapis upyaqlla machakuqlla yarquyaq: “Mamanchikpa rayminmi” nishpa. Kay tapukuyta: “manaraq Wiraquchakuna yuriyaamuptin ¿Imanawtaq qamkuna mañakuyaq kayanki?”, yaskiyan: “Niyanmi, inti killachaw runakuna pichqa hunaqninpin upyayaq, shumaq llatapankunata yakakurkur”. Niykur, Wiraquchakunata manchayanqanraykur Kurpuspa vísperan nishqanchaw mañakuyaq. Chawpiñamka nanakunata ratayanqanraykur, willakuyan, pay punta kaq ñiqin kar, huknin ishkay kaq ñiqinqa Kasallaqsha shutikuq (hutiyuq). Kaytapis kikin Kurpus vísperanchaw paqayaq, chaynaw wakin Urpaywachaqwan Wichimaqlla shutiyuq (hutiyuq) nanakunawanpis rurayaq. Chekakuna Chawpiñamkakunapaqwan nanankunapaq, unaypita yachashqa ninqannawpis pichqaq (pitsqaq) kayaq. Paykunapiq punta kaq, Qutucha aw Paltacha shutiyuq Chawpiñamkapa kaq. Ishkay kaq ñiqin kaq nananqa, Qupacha shutikun, kayqa Llakshawatu shutiyuqmi. Llakshawatuqa Chillakuchawshi karan. Sikikaya, Chawkawaman chayraq wañukushqa Sisikaya kuraka shutiyuq, kawaq, chillakukuna hina huk runakunapis raymita sumaachiyaq, chayqa Don Martín chaamunqanyaq karaanaq. Manami musyanchiktsu imay killayaq rayminta sumaachiyanqanta. Ampuchi aw Ampushi niyanqaaqa Mirawatumi shutikuq. Manami musyakaytsu maychaw Mirawatu waka karanqanqa. Paykunaqa niyanmi: 17 “Wiyayarquu Mirawatu nananqa Llakshawatuwan huntushi karan”. Niyanmi runakuna kay suyupita aw Waruchiripiq, pillatapis huk wamran, aw huk wawqin, aw huk taytan, aw pillapis makinchaw qishyakurkuptin, kay ishkan wakakunaman mañakuq aywayaq ima kanqanraykur hina imanir mana alli kayanqanpaq tapuqninkuna. Niyanqannawpis, kay wakakunapa kuurankunata yarpaayanran suqta (huqta) chunka watapiq qipanman; Chumpitiklla shutikurqan, payqa allaapa chacha (tsatsa) chakwas karqan. Chayraq Don Diego wañukushqa patsachaw kaykaptinqa Llushami shutikurqan, wira warmillaran karqan. Kay wakakunata mañakur kaynawmi mañakuyaq: “Aa Llaksawatu, Mirawatu, qamkunami runakunata kawaynin quyanki. Chawpiñamkapiqpis allaapa alli, musyayankimi ima huchaa (hutsaa) kanqanta. Niyaamay: ¿Imanawtaq llakichimaq qishyaata yurichirqaa?, ¿imaraykurtaq mana allilla kawaa?” Chaynaw mañakuyanqaqraykurchi niyanmi, chay (tsay) hampiyninqa ishkan nanakunallachawmi. Paykunaqa ishkan wakakunanami kayarqan, llapan runakuna allaapa kuyayanqan, Chawpiñamkaqa, rasun kaqllata ninanpita, lluta yaskiyninllata kuq. Hinamanpis llullapaqran (ulipaqran). Chaynaw kaykar runakuna watukaq aywayaq nishpa: “Aku mamanchikkunata tapukamushun, Llaksawatutawan Mirawatuta. Llapan huchanchikpaq (hutsantsikpaq) niyanqanta rurashun”. Mañakuyta rikarpis, rasunpaypami Chawpiñakapa rayminta, kanan rurayanqannaw, huk kutillapis watachaw manami sumaachiyaqtsu. Munayanqan uurallami mañakuq aywayaq kaynaw nishpa “aywashaqtsuraq aw manatsuraq aywashaq” munayanqanmannaw. Kanan chayqa Llunkuwachaq wakapaq rimashun, Sullkacha aw Shullkapaya ninqanchikpaq. Paykunaqa chusku nanami kayan. Kay wakaqa Kanta kaqmanshi karan niyanmi. Manami musyakaytsu Kantakuna mañakuyanqan aw mana mañakuyanqan. Niyanmi, wakanqa Kanta ñawpanllachawshi karan. Añasi aw Añapayaqa mamaquchapa rurinchaw karan niyanmi. Rasunpaypa wakinkuna niyan Mamaquchapa rurinchaw kaqqa Kawillakashi karan. Wakinnami niyan: “mamaquchapa rurinchawqa kaqqa hukmi; Añasiqa mama quchapa kuchunchaw karan”. Niyanqannawpis, kayqa chalapa rurinchawshi karan. Manami tayta kuuranpis kantsu. Manaraq Urpaywachaq wakawan rimaq aywarnin, puntata allaapa alliran yachakuyaq. Paypa wakchami (waktsami) mana kapunqanraykur, qaqlla-qaqlla rikaanakuykur tapuyaq. 18 Paywan rimarir wasinkunata kutirnami, huk watanpinmi warminkunawan ima huchatapis (hutsatapis) rurayaqtsu. Kay llapan wakakunapa shutinkunachaw ñamka shimillami achka (atska) kaq. Llapankunapa nanankuna kar, runakuna mayqantapis rikaq shayaamuptin imallapis mana alli kanqanta niyaananpaq, napakuyaq kaynaw: “Aa, pichqa (pitsqa) ñamka” nishpa. Chayllatami Chawpiñamkapa, Llaksawatupa, Mirawatupa, Llunkuwachaqpa, Urpaywachaqpa mañakuyninkunapaq musyayaa. Unay watakunapiqmi, niyanqannawpis, kay wakakuna runakuna watukaq aywaqkunata tapupaq, Kunchuripa, taytanpa aw unay runakunapa yachachiyninwanku shayaamunki nishpa. Manami nishpa yaskiyaptinqa, aylluykikunata kutiyay niykur Kunchuriskunata puntata tapukuyay nishpa. Chaynaw runakuna rurayaq. Imallatapis, kaynaw yaskiyaq “chaytaku piñachirqunki, kaytaku piñachirqunki” aw “wachuqku kanki” aw “Paryaqaqapa rayminchawku huk warmiwan huchakurqunki (hutsakurqunki)”, niykur tukuy laaya willapaakuyta quyaq, ishkay tinkuq mayukunachaw paqakuyaananpaq yachachiyaq, manachayqa huk llamankunata wañuchiyaananpaq niyaq. Allaapa kushishqami runakuna chay yachachiyanqanta ruraq aywayaq. Chaynaw kaykar, niyanqannawpis, wakinkuna alliyaayaq wakinkunana wañuyaq. Wiyarqunchiknami imanaw Chawpiñamkapa wakin nanankunapa mañakuyninkunata. Runakunaqa tukuy laaya willakuykunatami willakuyan, ayllupiq ayllumanmi huklaayan. Shutinkunachawpis mamankuna huklaayapa shutichiyan, hukpa checan nishpa. Wakinkuna niyan Chawpiñamka Paryaqaqapa nanan kanqanta. Wakinkunanami Tamtañamkapa wamran kanqanta. Wakinnami Intipa wamranmi niyan. Chaynawqa, chuyanchayman (tsuyantsayman) alliqllaqa manami chanchiktsu (chantsiktsu)."
Warma kuyay,"Killa ampi Viseca kallkichaw. Allawchi urpillay maypa shamurqunki, aquta ashishpa Yayallay, patsakunapa. —¡Hushtiicha! ¡Aa, Hushtiichallay! Huk chuqpashqa quchachaw parya qutsun (takin), kushilla yuyay yarpakachayllaata haqiraman. —¡Hushtiichallay, “Sawsiyuq” urpikunamannaw niranki! —¡Haqimay, wamra, shipashniykikunaman ayway! —¿Kutuqa? ¡Kututami kuyanki, rachak (ratsak) qaqllantami kuyanki! —Haqimay, Ernesto wamra! Milanaypaq, ichanqa (itsanqa) waakakunataqa allimi charii (tsarii), hinaman wishikunataqa sipichar tsuktsuchii. Chayraykurmi Hushtiichaqa kuyaman. Chuulitaqa asikacharqan, Kututa rikaykur; ñawinkunaqa ishkay quyllurkunanawpis chipapiq. —¡Aa, Hushtinacha! —¡Upa, wamra, upa! —Llikuucha, arukuq, rimarqan. Shilliicha, Pilluucha, Mañuuka, Anitacha… asikachaayarqan. Hiqchikachashpa qapariyarqan. —¡Upa, wamra! Makipura charinakurir (tsarinakurir) kuchunpaanakushpa qachwar (qatswar) qallaykuyarqan, Juliopa takiyninwan, charanku rashkaqwan. Unayllatayan rikayamaananpaq tumayaamuq niykur asikachaayaq. Ñuqaqa ruyrupiq patsaypa pinqakushqa yarqurillarqaa. Haqrashyashqa aqanaman aykurqaa; pirqapa yuraqasninta kuyuqtanaw rikarqaa, Chawala pachanchaw pukutaykuna ayqikachaqnawpis. Wirta iwkaliptukunapis qaparishpa qitsitsiykuq. Arwankunaqa chimpa (tsimpa) mayuyaq mashtakaariq. Aqana chakinyaq charqaa, raran kaq pirqaman lluqarqaa, niykur chaypiq (tsaypiq) Chawalapa piqanta rikarqaa: hirkata, ichik yanaskuta, kinraytanaw, hatun chakrachaw qiwa murushqaman hiqaqtanaw rikarqaa. Ampikunapaqa manchaypaqmi (mantsaypaqmi) kaq, chakra runakunaqa chay (tsay) uuraqa manami rikaayaqtsu, killa ampikunachawpis chay (tsay) hirkataqa waqtapashpami rimakuyaq. 20 —¡Qasqupa hiqarmi chayqa (tsayqa), tayta Chawala, llapanchik wañukushwan! Witrunpa (kanchapa) chawpinchaw, Hushtiichaqa huk qutsuta (takita) qallaykamuq: Wayta aymuray killa, wayta aymuray killa, wayta aymuray killa, wayta killa imanirtaq qishpikurqaykitsu chay (tsay) llulla sinchi warmiykipiq. Chuulukunaqa ruyruta ruraykur shaaraayarqan, Hushtiichana chay (tsay) chawpinchaw qutsuq (takiq). Hatun kancha rumichashqachaw, mana kuyukushpa, chakra runakuna istakakunanawpis qaratsa mashtashqachawnaw rikakayaamuq. —Chay (tsay) yana chiku chawpinchaw kaykaqqa Hushtiichami. Ñuqaqa kuyaami, pay asiptinqa shunqullaapis tsuktsurinmi, ñawinkuna Kututa rikaykuptinnaaqa waqarinran, ¿Imanirtaq ari, chay (tsay) yana chikupaq wañukaakullaa? Chakra runakuna ruyruta ruraykur yapay chaki lutskayta qallaykuyarqan. Charanku rashkaqna ruyrupa kuchunkunachaw kuchunpashpa ruyruq, kuyukushun niqnawpis, qaparishpa huk mallwa kawallunawpis. Huk pakapaka mayu kuchunchaw kuyuq sawsipiq wichyar qallaykurqan. Chay (tsay) pishqupa malawayru wichyaynin manchaypaqmi kaq. Charanku rashqaqqa kanchapa pirqanyaq ayqirqan niykur sawsita qumpakacharkurqan (saqmakacharkurqan). Llapan chuulukunapis qatipayarqan. Chay (tsay) raatuninllatana pishquqa paaririrqan niykur wirtapa durasnu muntinman taarirqan. Chuulukuna qatipaqnin aywayarqan, ichanqa (itsaqa) don Froylán shutiyuqqa witrunpa punkunchaw yuriramurqan. —¡Puñukuq waqlatyay! Chuulukunaqa quchukashqa (shuntukashqa) chikupa qinchanman (kanchanman) aykuyarqan. Kutuqa hapallanllana kanchachaw qipaakurqan. —¡Taqaytami kuyan! Don Froylánpa chakra runankunaqa hatun chakrapa llaqtanchaw (markanchaw) uqrakaayarqan, don Floryanna qipankunallatana kanchaman yaykurirqan. —¡Ernesto wamra! —Kutu qayarqan. 21 Huk pintiyllachaw patsaman uraarirqaa niykur payman ayqirqaa. —Aku, wamra. Mital paqakunapa kallkiman lluqayarqaa, witrunpa kuchunman huchur qallaykaptin; chay paqakunachaw hatun mital uchkukunawan achka (atska) muhusyashqa (muqusyashqa) ruwidakuna kanaq, kay llapanqa Floryánpa miinanukapiq kanaq. Kutuqa uma wasin chanqanyaq imatapis rimarqantsu. Hatun chakraqa don Floryánpawan tiyuupami karqan. Ishkay wasin (wayin) kapurqan. Kutuwan ñuqaqa hapallaakunalla uma llaqtachaw (markachaw) kayarqaa. Tiyuuwan wakin runakunaqa papa allayman aywayarqan, hinaman kikin chakrachaw puñuyarqan, hatun chakrapa karunchaw. Mana rikaanakushpa lluqakunata lluqayarqaa; kuridurman yaykuyarqaa, niykur qataakunata mashtayarqaa, killapa achkiyninwan chaychaw puñuyanaapaq. Kutuqa upaalla hitakaarirqan. Llakishqa hina piñashqa kaykarqan. Ñuqa chuulupa ñawpanman taakurirqaa. —¡Kutu! ¿Hushtiichaku kachachimushurqunki? —¡Don Floryán allquchashqa, Ernesto wamra! —Ardaymi, Kutu, ardaymi! —Qanyanllami lluta (luta) charipashqa (tsaripashqa); yaku yarqamuqchaw, wamrakunawan armakuq (almakuq) aywanqanchaw! —¡Ardaymi, Kutullay, ardaymi! Chuulupa kunkanta waqukurkurqaa. Manchaytami (mantsaytami) maakurqaa; shunquupis qatsaqnawtami maakurqaa, kutamaqnawmi karqan. Waqar qallaykurqaa, hapallaalla kaqnawpis, chay (tsay) hatun ampi (tuta) kallkichaw haqishqanawpis. —¡Haqikuy, wamra! Ñuqami ari, “chakra runa” kaa, manami patrunwan pwidiinatsu. Yapay “abugadu” kaptiykiqa Floryántami allquchanki (allqutsanki). Wishitanaw pallarirkamarqan, niykur kawitu hananman hitarkamarqan. —¡Puñukuy, wamra! Kanan chayqa (tsayqa) Hushtiichata kuyashunaypipaq rimapaamushaq. Huk hunaqnami paywan puñukunki. ¿Munankiku, wamra? ¿Manaku? Hushtiichapa shunqunqa qampaqmi, waynallaran kanqaykimi, wamrallaraq kaptiykimi manchashunki (mantsashunki). 22 Qata hananman qunqurirqaa, Chawalata llakinashqatanaw chulluk (tsunya) ampichaw rikarqaa. —¡Kutu: hatun karninqa don Floryántami wañuchishaq! —¡Awmi ari, Ernesto wamra! ¡Awmi ari! ¡Maqktasu! Chuulupa tita rimayninqa wasipa kanchanchaw waqarkamurqan, liyunpa waqachayninnaw, kuchikunata ashiq llaqtaman yaykuqnaw. Kutu sharkurqan. Kushishqa kaykarqan, suwa pumata wañuchishqanawpis. —Waraymi patrun chaamun. Alliqa kanan ampi Hushtiichaman aku. Puñukunanchawchi patrunqa puñuchishunki. Killa illakaaritsun aywanapaq. Kushikuynin piñachimarqan. —¿Imanirtaq don Floryánta wañurachinkitsu? Warakaykiwan wañurachiy, Kutu, chimpa (tsimpa) mayupiq, suwa pumatanawpis. —¡Wamrankunaqa, wamrallaran! ¡Isqunmi kayan! “Abugadu” kanqaykiyaqqa hatunnami kayanqa. —¡Ardaymi, Kutu, ardaymi! ¡Warminawpis, manchankimi! —Imatapis musyankitsu, wamra. ¿Manatsun rikarquu? Wishikunapiqmi ankupanki, ichaqa (itsaqa) runakunatami chayqa (tsayqa) munankitsu. —¡Don Floryán! ¡Akusayku! Hatun chakrayuqkunaqa akusaymi kayan. Qamtanaw chakra runakunataqa waqachinmi. Wakinkunapa waakankunatapis apakunmi aw mallaqaypapis chikunkunachaw wañuchinmi. ¡Kutu, don Floryánqa piña tuurupiqpis allaapa llutami! Wañuchilla, Kutucha, qaqallawanpis, Kapitana qachpichaw. —¡“Chakra runa” pwidintsu, wamra! ¡“Chakra runa” pwidintsu! ¡Warminchumi karqan! Yayankunata siqiq; siqrukunatapis (wishushutanawpis) tsuktsuchiq, yapyaqkunapa sikinkunata astaypa (sipyaypa) qatsachiq, wakin chuulukunapa waakakunatapis warakaq, tiyuupa waatakuy wasinman (wayinman) yaykuptin, chaynaw kaykar warminchumi kaq. ¡Uqrakashqa chakra runa! Ñawpanpiq rikarqaa: laqi (ñaatu) sinqanta, ruyru ñawishqata, llapsha wirpankunata kukawan yanayashqata. ¡Kaytami kuyan! Payqa shumaq warmimi kaq: pukashlla qaqllashqa manami imaypis taqratsu (iskatsu) kaq, yana ñawinkunaqa rupakuqmi. Manami wakin chuulakunanawtsu kaq, qipshankunapis hatunmi kaq, shiminnaaqa wayllukuytami qayaq, hinaman puñunaata haqimaqtsu. 23 Chunka chusku watayuq kaykar ñuqa kuyarqaami. Chichinkunaqa hatun limunnaw kaq, chaymi ayrayaachimaq. Ichanqa (itsanqa) payqa unaypitami Kutupa kaq. Kay chuulu rachak qaqllashqapa. Chayllaman (tsayllaman) yarpakachaq kaa, llakikuyniiqa wañuymannawmi niraq. ¿Kananqa? Don Floryán lluta (luta) chariparqan (tsariparqan). —¡Ardaymi, Kutu! ¡Kikin warmichiyaa, kikin warmimi! Achka (atska) wiqii ñawiipiq yaqaramurqan. Yapay shunquupis tsuktsuramuq, kurkuupiqpis allaapa kallpan kaqnawpis. —¡Kutu! Alliqa ishkantami payta wañuchishun ¿munankiku? Chakra runaqa manchakarqan. Urkuuta yatamarqan: humpiwan uqushqa kaykarqan. —¡Rasunpaypa! Chaynawmi mishtikunaqa munakuyan. —¡Hushtiichaman apamay, Kutu! Warmimi kanki, paypaq manami allitsu kanki. ¡Haqiriykuy! —Achyaa, wamra, qampaqmi haqishaq, hapallaykillapaq. Rikay, Wayralachawqa killa upikannami. Hirkakunaqa raslla yanayaarayamurqan, quyllurkunapis hunishpiq rikakaarayamurqan. Wayrapis ampichaw (tutachaw) wichyaq, wirtapa iwkaliptukuchawwan durasnukunachaw takanakur. Kallki ichik uraninchawna, hatun mayuqa qachqa shiminwan qutsumuq (takimuq). Kututa allquchaq (allqutsaq); qallwash ñawinkuna, ichik warminchukuna piñayniiwan tsuktsuchiyaamaq. —¡Chakra runa, alliqa wañukunkimanmi aw Naskata waqlatyay! ¡Chaychaw tsuktsu qishya usharishunki, allqutanawmi pampayaashunki! —Nirqan. Wishi waataqqa ullpanashqa (llakishqa) muchkiqlla, niykur witrunman hina qiwakunaman, wishikunapa wirtanman aykuq, niykur Floryánpa ashmankunachaw piñayninta ratachiq. Ñawpaqa ñuqami wallkiq kaa. Ampikunapa ratakuykurlla chikuman yaykuyaq kayaa; shumaq kaq wishikunata akrayaq kayaa; Kutu makinkunata tuqapiykur chachaq astanatapis aptaq, niykur wishikunapa sikinkunata qiriyrichiq. Huk, ishkay, kimsa… pachak astaykaariq; waataykunapa wawankunaqa patsachaw miqukarillaayaq, waqashpa waqtankunapa siqikarillaayaq. Chakra runaqa qurukashqa llapan kallpanwan shiqikuykaq. ¿Ñuqaqa? Kutachaw taakurir asikachaq kaa. Hiqchikachaq kaa. —¡Don Floryánpaku, imapis quqamantsu! ¡Ñuqapa chikiyniimi! 24 Ulipaamaqnaw qaparipa rimaq, wirpaakunapawan shunquukunapa nanayninta chapaqtukuynawpis (tsapaqtukuynawpis). Kawituuchaw hapallaana kaykarna llakinay nitiramaq, hinaman ishkay, kimsa uura waqaq kaa. Maa huk ampiqa shunquu hakakurkur hatunyaarirqan. Waqayllatsu kaq. Ayrayaywan yarpakachay llallimaq. Kawitupiq qala chaki pintirqaa niykur punkuyaq ayqirqaa. Shumaqlla punkuta kicharqaa, niykur kanchaman yaykurirqaa. Killaqa yarqaramushqana kanaq. Yuraq achiksaynin mashtaramurqan llapan kallkichaw. Sachakuna tsunyallachaw rikrankunata hunishman sutaq. Ishkay pintiywan kanchaman urarqaa, niykur rumichashqa kallkita ayqillapa chimparqaa (tsimparqaa), chikupa pirqanpa pintirqaa niykur wishikuna kaqman charqaa. Chaychaw Sarinacha kaykaanaq, chay ampi allquchashqa. Tsaki karkapa hanachaw hitaraykaq, shiminpis patsaman tikrakashqa, pitikashqanaw (wañukashqanaw) niraqparqan. Kunkanta waqukurkurqaa. Waranqa kutiyan lichinawpis pukutaq shiminchaw mucharqaa, hinaman hatun yana ñawinkunachawpis. —¡Ñushpi wamrallay, pampachaykamay! ¡Pampachaykamay, mamallay! Makiikunata chuqparkur niykur qunquriykur payta allishtupaarirqaa. Taqayqa uqrakashqami kashqa, nanallay, ñuqaqa manami. ¡Taqay Kutu mana sirwiq, chakra allqu! Wiqiikunapa kachiyninqa unayparan taaparaamarqan. Sarinachaqa piñashqanaw rikaraamaq, shumaqllawan mishkillami rikayninqa kaq. —¡Ñuqa kuyaqmi, shipashllay, ñuqa kuyaqmi! Rasunpaypa ñampu kushikuynin, kallkichaw chay achkinawpis mamallay, kawayniita achkimurqan. Waraanin hunaqqa chakra runata Kapitanapa qiwanchaw tarirqaa. Hunishqa chuya, kushishqa kaykarqan, wayllapampakunana pakllaraykaq (fresco nishqan). Kutuqa quyalla “hukkunapa mikuyninta” ashiq aykuq, tiyuupa hatun kanchanman aykuq, paykunata chikinaaraykur. —Kutu, kaypiq aywakuy —nirqaa—. Viseca markachawqa munayaashunkinatsu. ¡Ayllukunapis qampiq asikuyannami, mawla (mana waaliq) kanqaykiraykur! Uqi ñawinkunapis manchanaykar rikarayaamarqan. —¡Wañuchikuq hina kanki, Kutu! Huk wishiqa ñushpi wamranawmi. Visecachawqa mananami sirwinkinatsu, chakra runa! —¿Ñuqallaku? Qampismi. Maa rikay tayta Chawalata: chunka hunaq qipanmanqa aykushaqnami. 25 Haqayashqa kanki, imaynawpis ullpanashqa, tiyuupa kawallunchaw waqlatyaarirqan. Ishkay simanapiq, Kutuqa aykunanta mañakurir aykurqan. Tiyaana paypaq waqarqan, wamranta uqrashqanawpis. Kutuqa warmipa yawarninmi kapurqan: don Floryánpa ñawpanchawqa tsuktsuqmi, llapan runakunatanawmi manchaq (mantsaq). Warminta quchiyarqan, niykur ulluraakuq ruri llaqtakunaman aykurqan, Sondon ayllukunawan ahukashpa, Chakralla… ¡Warminchu kanaq! Ñuqa, hapallaa Floryánchaw kakurqaa, Hushtiichapa ñawpanchaw chayqa, nikachaq Hushtiichachaw. Ñuqaqa manami lluta runatsu karqaa. Taqay pushuqaq mayupa kuchunchaw, qampawan urpikunapa qutsuyninta wiyashpa, ñuqapa kawaynii upiriqnawnami karirqan; imanaw karpis payqa kikin hunish (hanan patsa) rurinchaw ñuqanawpis kaykarqan, chay (tsay) kikin kallki qishuu kanqanchaw. Yana ñawinkunata kuyapashpa, asiyninta wiyashpa, karullapiq rikapashpa, ichik kushimi karqaa, Hushtiichapaq waylluyniiqa “Warma kuyaymi” karqan, paypaq manaran karqaaraqtsu. Musyarqaanami hukpaq kananta, huk hatun runapaq, chikutita alli astaqpaq, kallishtukunachaw alli astaqpaqwan alli maqaqpaq. Ashmakunata kuyanqaaraykur, chakra runakunapa rayminkunata, kusichaykunata, murukuykunata takikunawanpis harawikunawanpis chay waylla kallkichawwan intipa shumaq achachayninwan shumaq kushishqami kawakuq kaa. Maa huk hunaqqa llapan kapamanqanpiq hitayaamarqan, kay waqachaq, mana munanqaa runakunamanwan mana kaayinqaaman apayamaananpaq. Kutu huk kuchuchaw, ñuqana huk kaq kuchuchaw. Payqa icha (itsa) qunqashqa: munanqanchawmi, shumaq llaqtachawmi kaykan. Ichanqa (itsanqa) mawlallapis, alli wishikuna waatakuqmi kanqa, ashnukunata alli manshutaachiq, ayllukunapis allquchaachiyanqatsu. Ñuqallaaqa, kaychaw, piñashqa, yuraqashqa, alalashqa, ashmakunawpis llakishqa, mama quchapa kuchunman apashqa, achachaq aqukunapa hananchaw kawakullaa."
Pashkuucha,"Ñuqakunaqa chakrachawmi kawayaq kayaa, llaqtapiqpis ichik karunchaw. Wakcha (waktsa) runakunapa kaypa wakpapis ramakashqa wasinkuna kaq. Taytallaallami kapuqyuq (qillayyuq) karqan. Chay (tsay) wamrakunawan pukllayaq kayaa, mana piwanpis pukllayanaapaq kanqanraykur. Achkaq turimi kayaq kayaa. Ñuqami punta kaq karqaa. Qipaaman turii Julian qatimarqan. Wakinkunaqa allaapa ñushpiran kayarqan. Aylluchaw awiluukuna yachayaq, tiyuukuna, turiikunapis. Llapan aylluu ari. Taytaa warmiikuriptin, awiluukuna chakra wasin quykuyarqan. Ñawpataqa ñuqapaq allimi karqan, wiñar hatunyar chakra runa kaytaqa munarqaanatsu. Llaqtachaw taakuyllatana munarqaa, imaakunapis amaanulla kapamaananpaq. Taytaakunata chayqa (tsayqa) mana. Navidachaw hatunna kar, llaqtachaw (markachaw), huk yurikuyta patsaachiyarqan. Kaymi ari chakrachaw pasayaamarqan: Turillaa mana alli chuulu karqanraykur taytaa paytaqa Yaya yurikuynin qaraynin manami qushwantsu nirqan. Ama shuwaraatsuntsu nirqan. Qipa watamanqa Tayta Noel mishkikunata, sinchikunata, trumputa churanaq. Pay nirqan sapatuukunata churaptiiqa kikinllatami chaskishaq nirqan. Wamra ima ruraytapis musyarqannatsu hukkunata munakur, chunka ishkay watayuqpaqnawllapaq munakuq. Taytaapa sapatunkunata churananpaq yarpakacharqan. Chaynaw rurarqan niykur patsaakurqan (puñukurqan). Huk hunaqqa quyalla shaarikurqan qaraykunaman yarpachakushpa. Huknin sapatuchaw huk sayri (tabaco nishqan) pikshata tarirqan, hukninchawna pitayta (cachimba nishqanta). Imachawraq rikakurirqan Julián, tsaykunata tariykur. Payqa ayrayashqa kar llapanta uqranaq. Huk ñushpi wamra ñawpanllachaw yachaq, huk wasimayiyuqpa (vecino nishqan) warmi wamran, Pashkuucha shutiyuq. Payqa Yaya wamrapaqwan Noel taytapaqwan imatapis musyarqantsu. Paykunaraykur, alli kakuq wamrakunapaq, pukllanankuna churayan. Chaytaqa ñuqanchiqpiqmi yachakurqan. Inkakunapa Paskuwasninchaw (pascua nishqanchaw) ayqipa chisillachaw chaamurqan. Sapatuukunaqa patsaypa ratasmi nimarqan, hinaman Tayta Noelta manchaq (mantsaq) imanpis mana churananta maakupakuqnawpis. Ratashpa isanqanchaw (kanastanchaw) huk yana maha midyasta tarirqan. 27 Patsaypa puyushqa karqan. Huknin kaq allaapa uchkusapa kanaq. Pashkuucha yuraq hiiluwan hiranaq. Yana midyaskunaqa chiqchi-chiqchi (mullu-mullu) yuraqas tikrarinaq. Mana alli rikakuq. Hinamanpis yuraqasqana kanaq. Ñuqami Tayta Noel ninanpaq nirqaa: “Chay (tsay) shipashqa allaapa upachi, chaynawpa midyasninta ushakaachinanpaq”. Qawaakunaman (tuquman) kicharaykaqlla, imatapis churananpaqnawllapaq shawarqan. Ñuqa nirqaa, Tayta Noelqa imatapis manami churanqatsu. Payqa waqar qallaykurqan. Chay (tsay) waqaynin llakinaachimarqan: Huk ñushpita waqachiynin. Mamaaman ayrayashqa ayqirqaa qillayta mañanaapaq. Mamaaniiqa munarqantsu hinaman piñapaamarqan, chay runakunaqa Tayta Noelpaq imatapis manami musyayantsu nishpa. Hinamanpis Tayta Noelqa imanpis manami pipaqpis churaqtsu. Chay (tsay) shipashpaqqa taytankuna ima pukllanatapis rantiyanmanku karqan. Mañakuyniykiwan ama piñachinatsu (piñatsinatsu). Ñuqa musyarqaanatsu ima rurayta huk qarayta tarinaapaq. Llaqta runakunaman aywarqaa, chisina kaykaptin, maa imallatapis tarimushaqraq nishpa. Tiyaa Michiitaman charqaa, chay wasipa kanchanchaw huk muñikata tarirqaa. Patsaypa iska (rakcha) kaykaanaq, maa sispaapis (primaa nishqanpis) qunqaykunaqna. Achkurkur wasiita apakurqaa. Allicharirqaa (altsarirqaa). Uchkun kaqkunata hirarirqaa. Paqarirqaa. Tullpachaw tsakirichirqaa. Raatunintaqa mushuqyaarirqan. Chunka ampi uurachawnawna Paskuwa rumpichawqa (víspera nishqan) karqan. Ñuqaqa kushishqana kaykarqaa Paskuuchapaq muñikan midyasman yakashqa karnin. Payna kushishqa tarinqanraykur. Imanawmi qunquriykur payllaakuq, sachakuna (hachakuna) hananchaw rikaykur. Raymi usharirqan, imanawmi laayan (laya nishqan) runakuna chikiykullaayaq. Rimaq: —Imanaw ripunti yakupitaraq chay (tsay) muñikan rantiyaapushqa. Achka qillayyuqchi kayan. —Tayta Noel churashqantanaw iñichiyashqa (iñitsiyashqa), Tayta Noelpis, kikin Kamakuq Yayapis wakchakunataqa (waktsakunataqa) yarpaayantsu. Chay patsapiq shipashqa ñuqakunawan kaq wasi ruraykunata rurapakur, runakunapis chaypaq allaapa rimayaq. Llapan ahayayanqantami niyaq. Ñuqami willakuyta munarqaa, Kasimira, ñuqami muñikanta tarirquu Tayta Noel shutin churayaanaapaq, turiita ulipaynin (llullapaynin) ratanqanpiq. 28 Huk quyaqa, Katachaakuna, uchpas niraq wallpa, puñunapa punkunman sharkuy rikayaanapaq qutsurqan (takirqan). Ñuqakunaqa chay (tsay) llutakunaman iñishiyarqaatsu, ichanqa (itsanqa) Bartola mamaqa kawaykarqanraq, huk chakwasllana. Plaatukunata paqaq churakar pakapakaman niraq. Tulluyashqa qaqllanpis, sinqasapa kaq. Piqanpis huk yuraq paañuwan watashqa kanaq. Hinamanpis chiwqalla (uyulla) kaq. Paymi nirqan wasichawqa pillapis wañukunqami. Kikiyllachawqa paymi wañunqaqa nirqaa. Piraq huk kanman. Milanaypaqnawna patsaypa chakwasyashqa kaykarqan. Huk hunaqna patsaypa pukllallamanna niraakurqaa, chaymanna ichikllallan Alminda shutiyuq chiina chaamurqan. Manchakashqa, upayashqa Paskuuchaqa wañurishqami nirqan. Maa hatun sikyapiq (rarqapiq) hiqakurkunaq, Mallshipa chakraqpiqnaw. Wasinta ayqinqaachaw achka (atska) runakunawan tinkurirqaa. Taytankunawan tinkunqaachaw qampami huchaykiqa (hutsaykiqa) wamraa wañukunanpaqqa niyaamarqan. “Kay warmi wamrami huchayuqqa”, unayllatayan niqta wiyaq kaa. Paskuuchaqa muñikanta paqakuykarqan. Paqaykanqanchaw lluchkaykurqan (lutskaykurqan). Tamya patsachaw kar, achka (atska) yaku miranaq, chayraykur yarqunaqtsu, yaku apakunaq. Pichqa (pitsqa) kuwadratanaw aparqan, chaychaw tariyarqan. Uraninchawraq muñikata hurqayaanaq. Huchachayaamashqanwan (hutsachayaamashqanwan) ñuqa manchakarqaa. Muñikata charirkur (tsarirkur) apakurqaa. Naanichawna Paskuuchapaq tapukurqaa, yaskimarqantsu. Wasiman yaykurqaa, wirtaman witirirqaa, niykur chaychawna waqar qallaykurqaa. Nirqaa: “Ñuqapami huchaa (hutsaa) Paskuucha wañukunanpaq. Ñuqami chay (tsay) ratas mana rimaqta qaraykurqaa. Imaraq pay ñuqapaq nin”. Niykur, ichik shuqapashqana, mama Bartolata willarqaa. Rurashqaata kaayichimaananta munarqaa. Kushirinaapaq imallatapis nimaananta munarqaa. Pay nimarqan Paskuuchaqa imamanpis mananami yarpannatsu, payqa kushinami hunishchaw (hanan patsachaw) kakuykan. Ñuqa ashiqnin aykurqaa, icha (itsa) rikariimanpis nishpa. Altusman lluqakurkurqaa. Hunishkunapa ashirpis tarirqaatsu. Chaychawmi 29 imapis mana kanqanchikta maakurqaa. Chayraykur muñikata charirkur (tsarirkur) qaparipa huchaachirqaa (hutsaatsirqaa). Wirtaman apaykur waqarqaa niykur kayaykurqaa. Piñashqa hina anqupaykar kayaykurqaa. Uchpantana mayuman hitarkurqaa. Niykur mana waqashpana, hinaman imanirchi ichik kushishqana kutirqaa. Wasiman yaykuykarna, mama Bartola wañushqaqa, kanchachaw taykaanaq ñawinkuna kicharaykar Pashkuuchata hunishchaw rikaraykaqnaw."
Laalu pinkulluta puukaq aalu pinkulluta puukaq,"—¿Wiyankiku, yachachikuq? —¿Ima? Pinkullu. Llapan yachakuy upaallallachaw katsun. Mayqantataq chuulukuna wiyaayan taakunankunapiq shaarirkur (ichirkur). ¡Laaluta! ¡Awmi, Laalutami! Laalullatami, yachachikuq, kaynawmi pinkullu puukayta yachan. Laaluqa manami kanmantsu, wamrakuna. Tutayllaran taytan nimashqa illaakushqanta, hinamanpis mananashi llaqtaman (markaman) kutimunqanatsu. Chachapoyastami maman karanqanman aykushqa. —Laalumi, taytay. Qanyanmi chaamushqa, tamyawan ampiraykaqnami (tutaraykaqnami) chaamushqa. Ñuqami rikarquu. Yachaywasichawqa llapannami musyayan (paariynawnami). Llapanpa shiminkunachawnami Laalu shutiqa riman. Hinaman shumaq pallarikaq yakunawpis yachaywasichaw chimpachimpa chimpan (tsimpatsimpa). —Laalumi, tayta… tsaychawmi piqan kaykan. —Awmi, yachachikuq. Chaychawmi kaykan, qam rikaykuy. Pirqapami rikaraykaamun. Rasunpaypami, Laalupa shishu piqanmi yachaywasipa ichik rumikuna pirqanpami yuriramuq. —Qillakuna… ¡apamuq aywayay! Kimsaq yachakuqkuna, hatun chuulukuna, illapanawpis ashiq aywayan, niykur raatunintaqa Laaluta mana charishpa kutirayaamun. Kayllata niyan: —Tayta, ayqillapami aykushqa, lluychukunanawpis sachakunapa rurinpa. —¡Imayka! Yachachikuq qaparirqan— Laaluqa tumalitaq (purichikutaq) tikraykan. ¡Allawchi, huk alli chuulu! 31 Llapanmi chay yanaqita llakishqa yarpaayan, yachayninwan yachaywasita qunqanta. Laaluqa pinkulluta puukaq yachaywan yurishqanawmi karqan, hinaman shuqushpita pinkullu ruraqmi karqan… —Laaluqa yachachikuqmanmi tikrashqa niyanmi, qipa maman allaapa maqanraykurshi. —Awmi imallatapis musyarquumi, ¡Allawchi chuulu! —Chaynawmi waqallapami ñuqata willamashqa, tayta. —Chayraykurshi chaynaw kawan, tayta, may chaypapis llapan llaqtakunapa purikushpashi. —Kananqa, tayta, taytanpa wasinman manashi chashqatsu. Krishi mamanmanshi chashqa. —Taytantapis mananashi imapis ququnnatsu, tayta. Huk haq runatanawnashi rikan. —Kananqa, yachachikuq, miinaman yachaqnashi (kawakuqnashi) aykun. —¿Kachi miinakunamankushi? —Ashi, tayta. —¿Mamanqa? —Tayta, Chachapoyaschawshi qishyakuykan, chayraykur payqa yanapananpaq uryayta munan. —Chayraykurshi, tayta, yachay wayiman shamunqanatsu. Chay uura pinkullupa waqiynin wiyakurqan haqishqa wamrapanaw, llapan yachaywasichaw, llakishqa pukutaq ruusasnawpis, waytarachiq. ¡Wamrakunapa shunqunkunapis sumaachishqanaw tikrarirqan! Wirtachawna kushi waraq quripa achkinnaw (atskinnaw) nitirirqan, maa shumaq alamukunapis llakishqanaw tikrariyarqan. Laalu, pinkulluta puukaq, yachaywasipiq mana kutimuqna aykurqan."
Ñuqa hatun kar,"Peluchinmi shutikuu. Willariyashqayki allaapa llakishqa kanqaata, tukuykuna kaykanqanpa, kushikuyninchikqa wasinchiqpiq aykushqanami, mamaapis mananami ñawpanawtsu asikun, taytaapis uryayninchaw kakun. ¡Llapan hunaqnami hunaqashqa chaykaamun, puñukuykaptiina! Wakin hunaqnaaqa mananami rikaanapistsu. Waraanin shaarikurir puñunanta waquq (makallaq) aywaptii tariinatsu. Llakishqa qaqllanwan mamaanii niman “aykushqanami wamrallay” ¿Imay uuraraq kutimunqa? “Musyaatsu. Taytaykiwan uryaq yanaqinkunaqa kallpay mañakuychaw kaykaayan, chaymi chayta haqiyta munayantsu. Manami llutatsu, manachayqa chaynawmi kanman, wamrallay”. —mamaanii nimaq, niykur ñawinkuna chipapiq qallaqta rikaa. Piqaata (umaata) qasqunman muchkirkachimar waqukarkaman. Waqaqta mana rikaanaraykurchiyaa. Allaapa mallaqaykuu. Mamaata huk tantallaa mañakullaa. Yaskiman: “Kantsu, shuyaamay, maypitapis hurqayta musyaanami, taytayki manami qillayta apamushqatsu. Kanan tarimurqa allichi kaykullanman, wamrallay” —niman—. Bombero nishqan kaarullaata rikaanatsu. Icha (itsa) rantikurishqanachi mikuyta rantimunanpaq. Huk kutimi mamaanii taytaata nirqan: ¿Imanirtaq hukkunachaw uryayta wakin yanaqiykunanaw ashinkitsu? Pay yaskirqan manami nishpa, umalliq (kamachikuq) karqan, manapis niyanman rantikurishqana kanqaata, manami, chaynawtsu kanan. Wasinchikta kutimurqunchik. Taytaakunapa qillaynin mana kanqanraykurmi, awiluukuna kaqta aywakuyaa. Allaapa allimi kayan, tantata, arusta, challwata, achka kashkita quyaaman, mana mishkipaykaamaptinpis, allaapa mallaqaywan karqa llapan ñawichantinmi (verdura nishqan) mikukurkuu. Tiyuukunapis allimi kayan, mishkita, sapatuta, lapista rantiyaamun. Chayraykurmi paykunawan kakuyta munaa. Wasiichaw kaytami chayqa (tsayqa) munaatsu. Kanan yapay kutikayaamurquu, pipis mana kaptin, suwakuqkuna yaykuykur wakin kaqllatapis apakuyashqa. ¿Imanirraq chaynaw suwakuqkuna kayan? Mana alli runatami suwakuyanmanqa, taytaakunaqa alli runami kayan. Llapan ampi mañakuytami yachachiyaamashqa: “Wamra Hishuuchu ampipapis hunaqpapis ama haqiyaamaytsu, haqiyaamaptiykiqa imanawraq ñuqakunawan kanqa. Qamnaw ñushpimi kallaa, qampa wallkiyniykiwanqa liyunnawmi wasillaata taapashaq”. 33 Yachanqaachawqa achka allpami kan. Yachaywasiichaw warmi yachachikuqnii piñapaamarqan qacha (rakcha) sapatushqa aywaptii. Taytaapapis chaynawllami imaypis kakun. ¿Imaraykur kanqanta musyayankiku? allaapa purinqanraykurmi, yanaqinkunawanpis alli kananraykur, pasaahipis allaapa chaniyuqshi. Yanaqiikunawan shumaqmi haytanata pukllayaa, taytaa kushin haytanapa qipanchaw ayqikachaptii. Tutay waytikarkamarqan (aparikarkamarqan) humpiita picharir (pitsarir), niykur nimarqan: “wamrallay… ama pukllaynatsu manachayqa sapatuykimi ushakanqa, manami qilliynii kantsu hukta rantimunaapaq”. Chaypiqmi pukllaanatsu. Taakurirllanami yanaqiikuna imanaw ayqikachayanqanta rikaakurillaa. Huk hanaqnami Danielito ñawpaaman shamuykur nimarqan “chapaqnaw (tsapaqnaw) pukllay, chaynawpa sapatuyki mana ushakaananpaq”. ¡Allaapa kushishqa rikakurillaa, chapaqnaw pukllanqaaraykur! Ichanqa… (itsanqa…) ¿Imaykamaraq taytaa uryanqatsu?... ¿imaykamaraq qillayta apamunqatsu?... ¿imaykamaraq mamallaa llakishqa kanqa mikuyaanallapaqpis mana kaykaptin?... ¿imaykamaraq huelga nishqan kanqa?... ¿imaykamaraq taytallaa umalliq (kamachikuq) kanqa?... Empresayuq runaqa allaapa qillayyuq niyanmi, munanqantashi payqa rurakunan, kachaakumi, uryaqninkuna yapay kutiyaananta manami munantsu. Shipash yachachikuqnii yachaywasichaw niyaamashqa San Martín, Grau, Bolognesi, Bolívar, Cáceres allaapa alli kachaakukunami kayashqa, llaqta runanchikwan suyunchikpaq sinchiyarqan. Chaymi nillaa llapan kachaakukunachi alli kayan. Ichanqa… manatsunchi. Shipash yachachikuqnii nin, huk shumaq Hushti shutiyuq warmimi kan, paymi nin imapis mana alli kaptin aw huk runa mana alli kaptin. Chaytami awilaapa tiliwisiyunninchaw rikarqaa: “hustisyaqa uryaqkunatami yanapan, rasun kaqllatami mañakuyan niqta”. Hushti warmiqa allimi, taytallaapawan uryaqkunapa laadunchawmi karan. Payqa manami pantakuntsu. Ichanqa kachaakuqa, allaapa kallpayuqmi hinaman kaasunpistsu. ¿Imayka kallpayuqnataq?... Allawchi hustisya… Kananchi mamallaanaw waqakuykan ¿Payqa ari manami Peruchaw kamachintsu”. Ñuqa kachaaku kaytami hatun kar munarqaa. Alliqa taytaanaw uryakuq kaasushaq yanaqiikunata yanapanaapaq. Hinaman tiliwisiyunchaw rikarquu imanawmi uryaqkunata pulisiyakuna qatikachaayan. Umalliq (kamachikuq) karninqa yanaqiikunata mana ayqiyaananta yachachishaq. 34 ¿Imaraykur ari, hustisyaqa ñuqanchikwantsuraq kaykan? Chaypaq, kananpiq allillanami kakushaq. Taytallaata, mamallaata, yachachikuqniikunata mañakushaq Hushti warmita riqinaapaq apayamaatsun, chaynawpa yanasan kanaapaq, allquchay kaptinpis yanapanaapaq, chaynawpa mana ullpanashqa waqananpaqwan piñananpaq, runakuna mana kaasuptin. Taytaaqa uryakuqmi hina umalliqmi. Hushti warminami yanasan. Chaymi, ñuqa hatun kar paynaw kashaq, chaynawpa shumaq Hushtipa yanasan kanaapaq, mana kaasuykayaptinpis. Yanapanaapaq yachakushaqmi, yanaqiikunapis ñuqanawllachi yarpakachaayan. Chaypinqa manami hapallaa kashaqtsu."
Ushanan hampi,"Chupan plaasachaw runakunapa shunqunkuna piñaywan puwarqanran. Llapan llaqtachaw (markachaw) taakuqkuna (yachaqkuna), quyallapita chaychaw purwakaayarqan, shipshillapitanami allillapa hustisya shuwayman qayachiyanqanman. Llapan ruraykunapis chayraykur puchurirqan (putsurirqan). Chaychaw uryaqpis punchun umrurishqa, upapanawpis asiyninwan, runakunapa qapariyninwan kaykarqan. Michikuqpis (mitsikuqpis) patsaypa sapuyashqa, chankanpis pukasyashqawan ankuyashqa, sirkankunapis (yawarpa naaninkunapis) kulluchaw shillqushqanaw kaykarqan. Awkispis upaallalla hina upayashqa, kuka chaqchakuq. Shipashna manchakuqnaw, chakinkunapis paqashqa kar asirunaw chipapiq, shillunkunapis kachkashqanaw, llullipankunapis (lulipankunapis) ripuullunawpis yanayashqawan pitushqa. Chakwaspis pi mayta qayapaqnaw, shuntutapis wayrachaw pintichiqnaw. Wamrana llullipanaw wankash chukunwannaw (tsukunwannaw) —asichikuq chukunaw— kukuchinkamalla punchurishqa alalaywanpis tsuktsuykaqnaw. Chay (tsay) achkaq runakunachaw, allqukuna qarwashyashqa iskanaw llimpishqa, chukaru, uyu, hatun piqashqa, waqta tullukunapis chipapiq, shishuyashqa aqcha (aqtsa), lubupanaw rikayninpis, atuqnaw chupashqa, hatun ankuyashqawan muquyashqa chankayuq, —rasunpaypanaw pachka chankashqa— aywashpawan shamushpa mana utirishpa, mana pinqakushpa runakunata muskipashpa, piñashqa rikayninwannaw tapupashpa, allqunaw waqachashpa, kawallukuna mikuyninkuna mañakuqnawpis. Kikin aylluchaw huk runa allquchashqapaq hustisya rurayninmi karqan, kikin yanaqinlla Conce Maille shutiyuq huk waakanta suwapaanaq. Chay huchashqanmi llapan aylluta piñaykachiyarqan, kikinlla kimsa kutina shuwakushqa kar. Chayqa manami imaypis aylluchaw karqantsu. Kaypaq ayllu runakuna niyarqan, kayqa yayakunapa allquchashqa hustisyanmi, kayqa hatun astaytami wanakan. Inti ramarishqachaw, ayllupa chimpan (tsimpan) wasichaw, tita qachqa miisachaw, inkapa tita qirunwan rurashqachaw, yayakunapa willapaakuyninwan, tribunalchaw ruray qallaykurqan, yanqalla shimi rimaykunawan, chaqchaqkunapa shumaqlla yanqa rimayninkunawan. 36 Chayllana yayakuna chaqchayninkunata haqiriyarqan, qumiryashqa (quyuyashqa) wullush kachuykaayanqan tuqariyarqan, pushuqaykaq shiminkunata makinkunawan pichapashpa, chaychaw awkis Marcos Huacachino shutishqa purwakayta (huntakayta) pushaykaq nirqan: —Allaapanami chaqcharqunchik. Kukami hustisya rurakaychaw willapaakuyninta qumaashun. Kanan chayqa alli yarqunanpaq upyashun. Huk umalliq qushqanta huk hatun chakta qiruman (washku chaqakunaman) tishaypa tishar qallaykuyarqan. —Kanan chayqa Cunce Mailleta apayaamutsun —Huacachino nirqan, upyayta llapan ushariyaptin. Wamaqta, chuskuq wira runakuna tribunalman manyashqata (pankashqata) apayarqan, kay tribunal runa ayka watayuq kanqan musyaytsu kanaq, hinamanpis hatun sinchiyuq piñashqa runa kaq, chaychaw kaykaqkunata qayapaqnaw rikayninllawan mikuriqnaw niraqtukuq. Chaynaw kayninwan, yawarchashqa, qatipaqninkunapa chariyninwan, allqukunapa kaniyninwan llapan llatapankunapis karqan. Kay chakra runapaqa kallpayninpis wakamannawmi nirarqan. Imanawmi chakra runa kaynin karqan, kurkunpa sinchin, nikachaq rikaynin, wiraquchanaw kaynin, ñawinkunapis yawaryaykaq, shumaq shunqu runa, kallpayuq kayninpis rikakuq. —¡Kachariyay! —apayaamuy nishpa kikin rimaqkunapa shiminkuna wiyakurqan. Kacharishqana Mailleqa rikrankunata krusarirqan, qala piqanta pallarirqan, piñashqa rikayninta umalliqkunapaq ramaramurqan niykur shuyarqan. —José Ponciano haqachiyaashunki, qanyan miércoles nishqan hunaqshi mulinirapa waakanta suwaparqunki, niykurshi Obasta rantikuq aywarqunki. ¿Imataq ninki? —¡Rasunpaypa! Ichanqa (itsanqa) Ponciano qanyan wata huk tuuruta suwapaamashqa. Chaypinqa hapana-hapananami kayaa. —¿Imanirtaq chaypinqa kihakurqaykitsu? —Manami pipis hustisya ruramaananta wanaatsu. Ñuqaqa kikiymi rurayta yachakuu. —Yayakunaqa manami pipis hustisya rurayamunanta munayaatsu. Ruraq kaqqa derecho nishqantami uqran. Ponciano ñuqapaq rimaqta wiyar, nirqan: 37 —Mailleqa ulikuykanmi (llullakuykanmi), tayta. Suwanqaa tuuru ninqanqa Natividad Huaylastami rantiparquu. Nitsun, kaychaw kaykan. —Rasunpaypami, tayta nishpa —huk chakra runa yaskirqan, umalliqkunapa miisanman witiykur. —¡Allqu! —Qaparirqan Maille, patsaypa piñashqa Waylasta yaskishpa— Allaapa suwa Poncianonawpis kanki. Llapan rantikunqaykimi suwashqalla. Kaychawqa llapanmi suwapaanakuyan. Chay hitapaanakuywan, yayakuna, puñunaqnaw kaykayanqanpiq, ahayashqa tapsipaakuriyarqan, hinaman achkaq ayllu runakuna wirunankunata (shukshunkunata) piñashqa qaparipa pallariyarqan. Tribunal umalliqninqa manshulla, ichik wiyaraarir, qaqllan patsaypa piñashqa nirqan: —Cunce Maille, llutantami niramunki hinaman llapaata asharayaamanki. Ayllupa hustisyanman churaykurmi astayashqayki, ichanqa (itsanqa) umalliq kayanqaaraykur mana alli kanqa, José Poncianota rikaykur, hina miisapa huk laadunpa Mailleta rikaykur yapay nirqan: —¿Aykaraq waakaykipa chanin, Ponciano? —Kimsa chunka sulis, tayta. Wachanaykarqannami, tayta. Kay yaskiyninwan umalliq llapan kaykaq runakunata kaynaw nirqan: —¿Pitaq Poncianopa waakanta riqin? ¿Aykaraq Poncianopa waakanpa chaniynin? Achkaqkuna hinallanllachaw, awmi riqiyaami nishpa yaskiyarqan, kimsa chunkachi chaninqa waataqnin ninqannawpis. —¿Wiyarqunkiku, Maille? —umalliq nirqan. —Wiyarquumi, qillaynii manami kantsu chaninta qunaapaq. —Uushaykikuna, chakraykikuna, wasiyki kapushunki. Huk uushaykikunallatapis qumunaykimi, qam manami kaychaw kankimantsu, kimsa kutinami suwa kaypa qam ñuqakunachaw kanki, hikallami Chupanpiq manana kutimuqna aykunayki. Puntakaqchaw alli kanaykipaq hina manana kutipanaykipaq willapaayarqaq. Munarqunkitsu. Yaachishun (yaatsishun) nishqanta allqucharqunki. 38 Ishkay kaq kutichawqa Felipe Tacuchewan alli kanaykipaq niyarqaq, payta chunka uushankunata suwaparqayki. Hinaman alli-katsishunta wiyakurqaykitsu, runa suwashqaykiwan alli kayta munarqunkitsu, imaypis wiyaachishpa, qayapaakuykarlla kakuykanki… Kananna Poncianoman kay mana alli kakuy ratashqa, waray musyakaytsu pitanaraq ratanqa. Llapanpaq mana allimi kanki. Kanan chayqa (tsayqa) chaaramushqa hitarishunwan hitariyaqnaqpaq. Aykunaykimi manana imaypis kutimuqna. Kutimuptiykiqa imanaw kanaykita musyankinami: charirkur (tsarirkur) ushanan-hampitami rurayaashaq. ¿Alliqku wiyarqunki, Cunce Maille? Maille umrunkunata charirkur patsaypa piñashqa tribunalta rikarqan, “wallki” imanawpa qatipaychaw rimay pakanqanta yarparqan, niykur ichik kukata hurqarirkur shumaqllapa chaqchar qallaykurqan. Yayakunapa umalliqninpis mana upikarqantsu suwapa kayninwan, yanaqinkunata rikaykur, kutiparqan nir: —Yanaqikuna, kay runa ñawpaakunachaw kaykaqqa Cunce Maillemi, kimsa kutipana ayllunchikchaw suwakushqa. Suwakushqanta musyanchiknami, manami rasun kaqninllata nishqatsu, mana suwakushqanta alliqllaqa nimushqatsu. ¿Imatataq paywan rurashun? —Kaypiq hitarishun; hitarishun nishqanta rurarishun, —huk shimillachaw yayakuna yaskiyarqan, niykur upaallaariyarqan yapay. —¿Wiyarqunkiku, Maille? Alli runa kanaykitami munayarquu, chaynaw kaykar munarqunkitsu. Hitarishun nishqan qamchaw hiqanan. Niykur shaarirkur llaqta runakunata qaparishpa nirqan: —Kay runa kaychaw rikayanqayki Cunce Maillemi, paytami suwakuq kayninpa kay ayllupiq hitashun. Imayllapis chakranchikman yapay kutimuptinqa mayqanchikpis wañurachishunmi. Ama qunqayaytsu. Umalliqkuna, chariyay (tsariyay) kay runata niykur qatiyaamay. Yayakunaqa suwa runapa qatiyninwan hina ayllu achkaq (atskaq) runakunawan plaasapiq yarquriyarqan, llaqtata chimpariyarqan (tsimpariyarqan), niykur rumi-rumi naanipa chullukllayllapa (tsunyayllapa), ichanqa “shukuyis” nishqan tablapa waqayninllawan uraayarqan. Chay (tsay) llapanqa runakunapa upaalla aywayninmi karqan. Allqukunapis rinrinkunawan chupankuna llapikashqa upaallalla aywayaq, llapan kashqankunata musyaqnawpis. 39 Niykur chunka pichqa uurapitana rumi-rumi, kasha-kasha qaara naanipa aywayanqanpa —michiqkunapawan kapish (kaprish) naaninkunanaw—, yayakunapa umalliqnin alkaldipa vara nishqanta pallarirqan, kayqa karqan mullu-mulluwan qillay waytawan shumaqyashqa, kay llapan aywaqkuna ichik mayupa kuchunchaw shaaraariyarqan, maa kay ichik mayuqa Chupántawan Obaspa chakranta rakiq. —¡Kachariyay kay runata! —varayuq umalliq qaparirqan. Niykur suwakuqta rikaykur nirqan: —Cunce Maille: Kanan hikapiq chakiykikuna chakraakunata mananami harumunaykinatsu, manachayqa hirkaakunami piñakurkuyanqa, chay piñayninwanqa kusichaakunami allitsu kanqa, kallkikunapis tsakirinqami, hinaman qishyapis chaamunqami. Mayuta chimparir kaypiq manana kutimuqna aykuy. Maille yapay achkaq runakunapa qaqllankunata rikarqan, chay piñashqa rikayninwan, mana suwanawpis, yayapa rimayninta wallkirqan, niykur patsaman tuqariykur patsaypa piñashqa nirqan: ¡Ismayta mikuy! Chusku pintiypita Chillan yakukuna tsapaykurqan, niykur chimpa hacha-hachakunapa illakaarirqan, allqukunana tsunyaqpa (chullukpa) aykuq runata rikaykur ayrayakuyaanaq, chayraykur piñashqa waqyakuyaanaq (anikuyaanaq), chuya ichik qapariq mayupa yakunman mana yaykushpa. Pi may runapaqpis hitayninqa allitsu, huk chakra runapaq, Cunce Maillepaqnaw, kay hitayninqa ayllupiq allitsu karqan, llapan kapunqan uqrayninqa: chukllan (tsukllan), uushankuna, hirkan, chay llapanqa ayllunkunapa shunqu nanayninmi karqan. Hitarishun nishqanqa mana alli runapa kawayninchaw wañuyninmi, chaywanqa ñawpa runa kanqanman mananami kutinnatsu, kay hitaywanqa ayllupa punkuyninta wichqayninnami. Chaywanqa kallkikunapa, hirkakunapa, hallqakunapa, sachakunapa purikuq kakunanllapaqnami haqirinchik, manachay (manatsay) hinaman hatun llaqtakunata uraarir mishtinaw kawakunanllapaqmi, rasunpaypa chayqa, huk kuyaq chakra runapaqqa pinqakuyninmi. Cunce Mailleqa ankaylliqmi (rebelde nishqan) karqan, manachi hitayanqanta haqikunmantsu. Ishkay kallpakunami chakran uqrashqanpaq shunqun nanaq: Mamanwan chukllan (tsukllan) ¿imaraq mana paywan maman kanman? Kay yarpakachayninmi ayrayaachiq. Chay llakiyninwan, shunqupiq piñayninwan, pukutaynawpis, ayrayaypa yarpachachikuq, chay ichik purikuy 40 hunaqninkunapiq utishqana kanaq, chayraykur ampipa ichik mayuman, chullukyashqa markaman, hina allqukunapis mana waqachaqlla kutinaq. Sinchiyuq, kallpayuq kanqanmannaw Mailleqa, mana harunan chakraman hapar, huk maki shunqunta chariqtanaw maakurqan, hinamanpis manchanarqan (mantsanarqan). ¿Imapiqtaq manchakushaq? ¿Wañuypiq? Paytaqa wañuyqa imapis ququrqantsu, chaynaw kawayninwan yachakashqana kanaq, chay (tsay) mana kashqannawlla llakichinmantsuraq? ¿Chaypaq illapan pachak pashtaqyuq kanaqtsu? Chaywanqa llapan Chupan markata wañuchinanpaqwan munanqanman ayqikunanpaq alli kanaq. Kay chakra runaqa illapanwan hapayllapa sachakunata kicharkichar kikin qaara-qaara apayanqan, hitayanqan naanipa kinrarqan, chay naanipaqa uraayaqllami manami lluqayaqtsu, Chupan runakunapa hustisyan rurakuyananllapaqmi kaq. Chayqa llaqtapa Tarpeya qaqanawmi kaq. Chay wichay (tsay witsay) naanipa nakayllapa qishpirirqan, llaqtachaw kaykarna, huk wasipa chimpanchaw, kuntu rurinchaw kuchipa waqachayninnawpis, llakishqa qaparirqan. Punku kichakaarirqan hinallachawna ishkay rikrakuna waquqta (makallaqta) maakurirqan, niykur wiyarqan kaynaw niqta: —Yaykaramuy, wawallay yaw, yaykaramuy, achka ampinami shuyarayniykiwan mamayki puñunnatsu. ¿Rikayashurqunkitsuraq? Mailleqa, manami nishpa, umrunkunata ayllukurkur yaykurqan. Yayakunapa willapaakuyninwan, chakra runakuna wasinkuna kuyanqanta musyaq, imanaw haqchaw kawakuy kanqanta musyaq, chaypaq patsaypa piñashqa, llakinashqa yarpakacharqan: “Mailleqa imayllapis kay ampikunallapa kutimunqami, Mailleqa atuqmi, manami manchamanchiktsu, chikimanchikmi, chakwas Nastasia ñawpanchaw chaqchayta munaptinpis, manami pipis qipaachiqnin kanqatsu”. Yayakunaqa allimi yarpakachaayaq. Chukllami (tsukllami), mana alli runa imaykarpis kutimuptinqa tuqllan kanqa niyaqmi. Chayraykur ampipapis hunaqpapis mitanakur watiqayaananpaq (michipayaananpaq) churakaayarqan. Chayraykur chay ampiqa, Cunce Maille wasinman yaykuriptin, huk tukuyrikaq yayakunapa umalliqninman willakuq ayqirqan. 41 —Cunce Maillemi wasinman yaykurishqa, tayta, Nastasiami punkun kicharishqa —tiipullllana, patsaypa manchakashqa, liyunta, allquta rikaqnawpis qaparipa ninaq. —¿Rasunpaypaku, Santos? —Awmi, tayta. Natasiami waqukurkushqa ¿Pitaraq chakwas Natasia waqunman, tayta? Cuncemi… —¿Illapayuqku? —Illapayuqmi, tayta. Hurqaq aywarninqa, llapanchik illapashqami aywashun. Cunceqa allaapa chikimi, hinaman illapanpis allimi. Chay willakuyqa llapan llaqtapa raslla witsikaarirqan… “¡Cunce Maillemi chaamushqa! ¡Cunce Maillemi chaamushqa! Chay shimillatami manchakashqa llapan kutipayaq. Chayraykur llapan purwakaariyarqan. Runakuna hatun shukshunkunata hurqapaakuyarqan —wañuchikuq shukshukkunata— warmikunana wasinkunapa chimpanchaw unchuypa (chunkuypa) ruyruta rurayaq, allqukunapis chayta maakurir qayanakuqnaw waqachaayaq. —¿Wiyankiku, Cunce? —Nirqan chakwas Nastasiaqa, punkuman rinrinta kinkashaykur, chaychaw Cunceqa chaqchar taykaq, qunqashqanawpis imapis ququqtsu—. Hapaykuna shamuqtami maakuu, allqukunapis tapunakuyan pitaq haqpiq shamushqa nir. ¿Manaku wiyanki? Rikaayaashurqunkichiyaa. ¡Imaqraq shamurqunki, wawallay yaw! Piñashqanaw qiptsiykacharqanlla (chimlliykacharqanlla) niykur nirqan: —Rikarquqnami, chakwalitallay, wasichaw mishkilla kukaata chaqcharirquu. Aykushaqna. Huk hunaqnachi kutimushaq. Kay chakra runaqa raslla shaarirkur mamanpa waquyninta (makallayninta) chaskirqantsu, punkuta kicharqan niykur piqanta patsallapa hurqarir rikachakurqan. Imapis karqantsu, manachayqa hirkakunapa qarwayllunlla (akapananlla) achiksar qallaraykarqan. Mailleqa atuqnawpis, alli chakra runanawpis, chay (tsay) chullukchaw (tsunyachaw) musyaq karqan. Mamanta nirqan, huknin kaq puñunaman ayway niykur laatakurkuy, payqa qipaman kutiykur pintiykur ayqikurqan. Chayllana, tamyanawpis, chukllapa punkunchaw allaapa illapaywan pashtakurqan, hinaman wakin purwakashqa runakuna qaparillapana yuripaakayaamurqan: ¡Wañuy Cunce Maille! ¡Ushanan hampi! ¡Ushanan hampi! nishpa. 42 Maille pachak hapayninchaw ayqikaptin illapaykuna yapay qipaarachirqan, niykur mishinawpis chusku pintiywan kapillapa lluqarqan, niykur llapan sinchinwan qatipaqninkunata illapar qallaykurqan. Llaqta (marka) runakunaqa imayllapis rikaayarqantsu, kay kallpashqa runatanawqa. Chunka kuti ayllukunapa illapayninwan ratachiyaqtsu, ardaylla kaq, payqa huk illapay yaskiyninllawan pachak kuti qaparkachaachiq. Ishkay uurallachaw maqanakuyta chunka ishkay suwakuqkunata qipachaw haqirirqan, llapanpiqpis huk yayata, chaychaw llapan llaqta runakunata piñaypa shaarichinqantapis puchurachirqan (putsuratsirqan). —¡Kayniykuna, allqukuna! —qapariq Maille, llapan chakra runakunata illapar—. Chariyaamananpaqpis pichqa chunkataran wañuchishaq. Cunce Mailleqa pichqa chunka allqu Chupan llaqtakunami. ¿Maychawtaq Marcos Huacachinoqa? ¿Ichik iskutaku (kaltaku) shiminpaq kay shipinawan munan? Shipinaqa armapa kañunninmi kaq, llapan laadumanmi tumarmi kayqa wañuchikuq. Kay manchakay mana ushaqnaw karqan, yayakuna unay illapapakurir, kay sinchi runawan chuyanchayta (tsuyantsayta) ashiyarqan. Huk pushaqninkuna llapantami aaninan, kikin kawaytapis aaninaq, piñakuyninkuna, kallpankunapis maytaraq aywarqan. Chaypaqqa huk atuqnaw runami alli kanqa, payqa Maillemi karqan, llapantapis rimayninllawanmi aanirachiq. Pinachi José Facundota, makinwan tuksishpa, nirqan. “Rasunpaypa — wakinkuna qapariyarqan—. Facundoqa munarqa atuqtapis ulipanmi (llullapanmi), hinaman piñashqa hirkatapis qachwachinmi (qatswatsinmi)”. Facundoqa shumaqlla aanirir, illapanta pirqaman churarir taakurirqan, niykur huk aptay kukanta hurqarir chunka tullmikama (minutukama nishqan) qatipar qallaykurqan. Kukata qatipaarirna hina kukapa mishkiyninwan pirqata pintirir pampaman winqu-winqu pintipa pintir, qaparillapa ayqir qallaykunaq: —¡Yanaqi Cunce! ¡yanaqi Cunce!, Facundomi rimapaashiniykita (parlapaashiniykita) munan. Cunce Mailleqa aywananta aanirirqan, lluqakunaman taariptinna tapurqan: —¿Imata munanki, Facundo? —Uraamunaykitami mañaq, niykur aykuy. —¿Pitaq chaynaw nishurqunki? 43 —¡Yayakunami! —Yayakunaqa supaypa wachashqanmi kayan, yawarta muskir upuyta munayan. ¿Ñuqapata upuyta manaku munayan? —Manami; yayakunami qamta ninaqpaq kachayaamashqa, munaptiykiqa waquyaashunki hinaman qamwan kikin wishinachaw (chaqanachaw) chaktata upyayanqa, chaynaw kaptinqa mana kutimuq yarquniykita haqiriyaashunki. —Wañuchiyaamaytami munayashqa. —Paykunaqa manami; ushanan hampimi, ñuqakunapa liyniikunaqa. Ushanan hampimi llapanpaqpis, ichanqa kananqa qampaq manami rurayanqatsu. Kallpayki kapushunqaykipiq aqchikashqami kaykaayan. Yayanchik hirkatami tapuyashqa, paymi mana yatashuyanaykipaq nishqa. Hinamanpis kukata qatipayashqami, kukapis chaynawllami nishqa. Llakinashqami kaykaayan. Cunce Maille ima rurayta musyarqantsu, imanaw kaykanqanta yarpachakurir, kayqa mana ushakaq manami kanantsu, illapakunapis usharinmanchi, hinaman mallaqaypis chaamunmanchi, chaynaw yarpakachashpa uraq (ulaq), niykur nirqan: —Waquytapis, chaktatapis munaatsu. Kayman illapaanaq llapan yayakuna shayaamutsun, hinaman ishkay chunka hapayllachaw hirkanchikta, aykunaapaqwan haqirayamaananpaq, mañakuyaatsun. Maille mañakunqanqa allaapami karqan, Facundo ima rurayta chay (tsay) mañakuywan musyarqantsu, manami payllachawtsu chuyanchaynin (tsuyantsaynin) karqan, hinaman ushanan hampi atipaynin hananmanqa imapis kaqnatsu. Facundo imatapis rurayta mana maakur, allqupa chupanta harushqanawpis asikurirqan, niykur yaskirqan: —Munanqayki aaniqniykimi shamurquu. Wawqiinawmi kanki, chaymi wawqiitaqa munanqanta aanii. Niykur rikrankunata kichaykur, yaparqan: —Cunce, ¿Wawqiyki Facundopaq manatsuraq huk waquynin (makallaynin) kan? Ñuqaqa yayatsu kaa. Waraymi nikachashpa llapan Chupanta nishaq, qam sinchiwan waqunakunqaata. Mailleqa chay ninqanpaq asinar illapanta ñawpanman haqirirqan niykur Facundota waqukurkurqan. Chay tanqaynin manchaypaq karqan. Shumaq waquy (makallay) kanaqtsu, manachayqa hatun rikrankunawan 44 llapiriqtanaw (lapiriqtanaw) maakurqan, kuyaychi nishpa, yarpakachaarir paypis tigrinawpis huklla pallaripa tañurqan, niykur pampapa wichaayarqan (witsaayarqan), Facundo lluta kuyuyninwan Mailleta hiqarqachirqan, ishkan hanawara patsapa ashanakushpa kuchpakaayarqan. Ishkan suqsipakuyninwan tullunkunapis qachachaq, qasqunkunapis huryaq, Mailleqa llalliyninwan (laliyninwan) hanawaraarirqan. —¡Allqu! yayakunapiqpis allaapa —piñashqa qaparirqan Maille— rarachaw llipshishqaykimi qalluykita mikurir. Facundo ñawinta qimchirkur (qimtsirkur) piñashqa qaparirqan: —¡Yaanami!, ¡Yaanami!, ¡Yaanami! ¡Ushanan hampi! —¡Upaalla, hayu (traysiyuniiru)! —Maille yapay qaryarqan, Fanundota shimichaw kutaykur hinaman kunkapiq charirkur hatun lawsa (lamati) qallunta qapurirqan, piqanpiq challwata chariqnawpis, kurkunpis uraypa llushushuqnaw karirqan. Maille nikachashpa asirqan, kuchilluta (kutsilluta) hurqarir chikinpa qallunta ruqurirqan, niykur pampata kutiyta munarqan. Chaychaw wakin runa kaqkunana rundariyarqan. Piqanchaw huk wiluy upayaarachirqan, waqtanchaw kuchilluwan tuksirnin tashtapaarachirqan, qasqunchaw huk qumpay (saqmay) charanqan kuchillunta kacharachirqan. Chaynaw kaykar, kutaypa haytaypa llallirir wasinman ayqikurqan. Purwakashqa qatiqninkunaqa awqaariyarqan, mamanpa rikrankunaman hiqanqanchaw chunka kuti tuksiykachaywan kurkullanta lapsuriyanqan (tañuriyarqan). —¡Ama chaynawqa rurayaytsu, taytakuna, shunquumi nanan!— Qaparirqan chakwas Nastasia, qaqllaman yawar chispashqa hinaman wamranpa hiqayninwan. Chay rurayqa manchaypaqwan llakipaqmi karqan. Kuchillukunapis, tuksiywan utishqanawpis, ruqur qallaykuyarqan. Huk makiwan shunqunta sutanqanyaq hukninqa ñawinta hurqaq, huknin makin qallunta ruqunqanyaq hukninna aqishninta tishaq. Chay (tsay) qaparishpa, asikachashpa, ashashpa rurayaq, hinaman allqukunapis wañuchiq chankankunapa rurinpa muskiyaq, yawarmanpis sinqakunata yakayaq. —¡Qarachaashun! —Huk rimay wiyakuq. —¡Qarachaashun! —Pachakyantin kutipayarqan yaskirnin. —¡Kallkiman paywan! —¡Kallkiman! 45 Chayllachawna kunkanman huk waskata kipuriyarqan, niykur qarachar qallaykuyarqan. Ñawpata llaqtapa qarashtaashun, yayakuna niyanqannawpis, llapankuna musyayaananpaq, imanawmi ushanan hampi kanqanta, niykur qaara-qaara naanipa qarashtaayarqan. Qarashtaqkuna, kallkipa chakinmanwan Chillan llaqtapa kuchunman chaariyaptin, Cunce Maillepa piqanwan washa tullunllana kanaq. Wakinqa qaarakunachaw, rumikunapa puntanchaw, allqukunapa shiminchaw ushakaariq. Huqta killapiqpis, Maille wasinpa punku chakanpiq (tsakanpiq), tsakishqa, winqushqa, qarwashyashqa, wirasapa aqishninkuna, wayta kuruunanawpis rikakurqanran. Chaykuna Cunce Maillepa aqishninkuna karqan, yayakunapa hustisyaraykur chaychaw churararqan."
Hanaq patsaman,"Atuqkunapa naaninkunapa shamunaq. Qamna rikaq kanki, hirkakunachaw sutaraq pukutay naanikunata, yuraqkunapa plaasankunapiq. ¿Umapiq? ¿Hanaq patsapiq? Piraq musyan. ¿Paytsuraq rasunpaypa? ¿Emilia Huayhua, mamayki? Icha (itsa) ari. ¿Manaku wañushqa kaykarqan? ¿Manaku kachaakukuna ilikuptirpita washanman bomban hitayashqa? ¿Manaku qam kikiyki kayashqa tullunkunata chay (tsay) shuqushkunachaw, Apurímacpa kuchunkunachaw, rikarqunki? Imaraq kanan nikanki ari, plaasa kuchunpiq qayayaashunqayki rikanqaykipaq, hitaraykaq kanqaykipita, sinqapawan rinripa yawaryashpa, qasata (qahata) mana maakushpa, kiriykikunaman millwanawpis hiqaqta rikar. Waraaramunqanami. Hunishchaw (hanan patsachaw) paqaspa waraq quyllurpis (kuchi pishtaqpis) yarqaramunnami, achiksayta yawaryaachishpa. Waraka wikapaq runakunapis shayaamunqami, haachankuna, piikankuna (wikapankuna), haqrash illapankuna charishqa (tsarishqa), maa “sindirista wamra” (terruco wamra) kawaykanraqtsunchi nishpa. Yuyayniykita apamushqanawpis, hapayninkunata wiyanki, plaasaman purwakashqa (quchukashqa) yaykamuqta, ahaayaqtawan qaparipa lluta rimayninkunata, ichanqa qamqa qipankunachawnami kaykanki, qamman chaamuqta maakurir, qipayashqa hiilupa wayrantanaw haqirishunki. Kananqa mana lasaq kurkuykiwan, patsa pukutaypa qitunnawpis, plaasa kuchunpiq shaypa (ichiypa) rikaraykaamunki, kurkuykita haytakuykaqtanawpis. Yarqaramushqa tayta Intip, hirkakunaraykur yawarchashqa quñuq qurin (hurin) ramashpa kaykan. Chayyaq warmikuna quyapa lluta parlakuyan iwkaliptuchaw urpikunanawpis, illapapiq rantinnawpis, runakuna piikunkunatawan paalankunata apayaamushqa. Plaasapa kuchunchaw qarachaykayaashunki. 47 —Kayman, kayman —teniente gobernador nishqan nin, kunkanchaw chalinarishqa, shillpi chukurishqa (tsukurishqa)— kaychaw chakipa chakatatanawpis rikrankuna kicharishqa Antaqucha naanita rikaraykar, terruco nishqankuna yapayqa kay kuchupa manana yaykayaamunanpaqna. Rikaraykanki imanawmi allpawan kurkuykita chapayanqanta, wakin warmikuna niyanqannawpis, Wawallaran kanaq ari, mamanraykurchi chayman yaykurqan. ¿Mamaykiku? Naaqa rikanqaykillapa kutichinki, uma Escalón urayninpapis ama (mana). Chaychaw, tiyuyki Sabinomi yuriramun. Ashnunkunata ishchaw nishpa shaarachin pampayniykita rikaananpaq. Witinki. “¿Mamaykiku?, kawaykanku, nishunki, umaninchawmi shuyaraykaashunki rikaarirquumi”. “Arday nishpa, yaskirinki, arday, qampis wañushqami kaykanki”. Chaypinqa mana yaskishushpa, puntayaananpaq ashnunkunata kumar qallaykun, naanipa aywayaananpaq. Aya wasiykiman chakata hawiyanqanyaq, llakinashqa churakaarinki, aya marka qutunman naanita rikaykur, chaypa illapakuqkunawan shipshi chaamunqaykita, ulikuqkunata (llullakuqkunata) astaynin qunaykipaqshi “Shaariypa chuntayuqninta (autoridad nishqanta) maakuchinaykipaq”, chaynaw yanaqi “Wence” umalliqpa rimaynin karqan. Chaychaw kananqa rikakuykanki, achkashpa (washkipa) qaratsanwan pitushqa, wakinnawpis wayaw (ramrash) sachakuna kallki kaqpa yaykuykaamunki. Rinriykikunachaw waqanran yakupa kullkull waqayninwan rikachakuq warakakuqkunapa qapariyninwan: ¡Terrucos nishqankunami atakayaaman! ¡Atakayaaman! rumi-rumita pintishpa ayqinqanchaw, hina wayraman illapata kachashpa, tumpayman yarpakachaarir manaada kanqanta aw mana manaada kanqanta… Chaymanmi llapanpiq warakakuqkunapa patrullankuna yuripaakayaamurqan, hinamanpis ayllukuna allqunkunawan, warminkunawan yuriyaamurqan, chay (tsay) kikinchawmi qamkunapis dinamitakunata pashtachiyarqayki, kaynaw qaparishpa llapan uli (llulla) runakuna wañuyaatsun nishpa. Chay kikinllachaw ishkay, kimsa, chusku warakakuqkuna yawar shututikar hiqayarqan, niykur huk ayllu runa, niykur huk warmi… Chay mana llalliqkunata ayrayaachiyarqan, chayraykur illapashpa, warakawan rumita wikapashpa, hinaman tukrukunawanpis, kurkupurapis qallaykuyarqan “yanaqikunata (terrucokunata)” qipaachir, niykur ayqichiyarqan “imapis quqamarqantsu” ullqukunatawan warmikunata mashtaraykaqta haqiriyarqaa. 48 Qam kikiykimi qiriyashqa hiqarqayki warakakuqkunapa rumi wikapayninwan, hinaman puyukunapa qipanchaw dinamita laatakunata wikapaq kanki. Teniente gobernador nishqan shinwakunachaw, rumikunachaw, qucharaq yakukunachaw ayrayashqa qapariq llapan qipaqkunata qatirnin, ¡“Llallirqunchik! ¡Llallirqunchik”!... Kananchayqa wakin yanaqiykikunata pampaykaayan, munisipyu wasipiq qarachaypa hurqarir. “Huk llapan kuchuchaw churakaayaq, llaqtapa yaykamuyninta taapayaananpaq… Chaychaw runakuna washkuta makyanakushpa kaykaayaptin, pichi wamaqta qaparin plaasapa wakninchaw aya markaykita tukshishpa (tuqushpa), ¡Rikayankiman! ¡Rikayankiman! ¡Emichaqa wamrapa aya uchkunman waytankuna churarishqa! —¡Maychaw! ¡Maychaw! —yapay llapankuna rikaanakuriyan. Kikiykimi ñawiykita alliq kichanki, chaynaw kaykar paytaqa maychaw kaykanqanta rikankitsu. —¡Illakaarishqanami, Tomasapa wasin qipanpa hiqarishqa (aykushqa). —¿Imanawshi? Payqa wañushqataq, manaku musyayarqunki? —¿Ichanqa… waytakunaqa? —¿Waytakunaqa?... Kanan ayqikaayan. Qam kikiykimi ayqikanki. Chaychaw kapllallaykaqwan (frescas nishqan) purun waytakuna kaykan. Pallarirkur muskiyan… ¿Maypitaraq apamuq? Wak chimpa Pampas mayupitachi, chayllapami hinaman chay (tsay) kikinllachawmi kaq: Atuqwarkuchaw. ¿Atuqwarkupiq?, ¡manami!, ¿piraq chay (tsay) pachan kuchillunawpis puntash qaqaman lluqanman? Paychi aywarqanqa, warmi wamran kaq, ¿manaku musyayarqunki? ¡Achachay!, yaqa hupaychi kananqa. Wayra warmitsuraq, piraq musyan, wayra warmi. ¿Manaku?, turmanyay warmi icha (itsa), Tulumanya yaya Amarupiq… Wiyakuynaykita haqirinki Shawiwan tinkuq aywaykankiraykur, yapaymi ashnunkunata qatir shamuykan, hinalla, Ocrospita kutimunqannaw, imaypis Zaragosopa chaqnayninta (shawayninta) apashpa uraamuq. Ichiklla piñashqanaw rikaashunki. Imata shuwararqayki, mamaykiqa Changa naanipanami aywaykan. 49 ¿Changata? ¿Chaypa wañushqa aywaqkuna niyashqan?, ¿Chaypiq patsay llaqtapiq aywakuyllayta (despedida nishqan) rurayanqanpiq? Awmi, chay (tsay) kikinpa. Payqa, payqa maytataq aywarqan? “Ñuqaqa huk naanipami aykuu” Llakishqanaw, utishqanawmi qaqllan rikakun. Makinchaw rikanki. Chaychaw yawaryaayan ñawpa rukanakuna kayanqanchaw. Allawchi, chay patsakunapachi purikuykaallaq “watakunata” ashir, chay qura hupaykunapa rukanankunata wiñachiq uqrayashqanta Coropunata lluqayta munayashqanchaw, kayqa hatun hirkami, chaychaw Awkikunawan wañushqakunapa haaninkuna kawayan, kawaychaw rurayanqanta rurar. Karuukuriptin, waqayta munaqnaw, qampa shunquykipis llakinan, allaapa chay kutipiqpis sindirukuna apakuyanqanpiq, hatun maqanakuyman aywashun yanaqikuna nishpa, tuurunkunawan chakranta yapyaykar. Payqa aywayta munarqantsu. Imanawkarpis, huk haqrash illapan washaakunanpaq quykur apakuyarqan… Awilu allaapa llakikuywan wañunaykaptin, huk chisi uurana mamayki Emichaqa, chachilata taapanaykipaq niykushurniyki aykurqan, hirkapa kumpakuna aywaykaayanqanta chaskiq, hinaman wawqin kutimunanta mañakuqpis. Paytapis apakuyarqanmi, awilutami Shawipiqpis, payraykur wañurqan, warmi wamranraykur… Chaypiqqa paykunapaq imatapis musyarqaykinatsu. Wañuyashqankunapiq, pi karpis willakuyta apayaamushqanyaq… Tsuqashqa (shuqllishqa) shuqushta rikaarir kutiraykamuptiyki, huk sinchi maqakuqwan tinkurqayki, payqa llaqtatashi aywaykaanaq pikuna mamanta, tiyunta, wakin maqanakuychaw wañushqakunapaqpis bingakuq, niykur, yanaqi, Ejército Popular nishqanman yaykunaykipaq mañayaashurqayki. Kanan tiyuyki Kolpa naanipa uqrakaarin, Changa wichaypa kutirinki… ¡Ayway!, allichawraq yapay rikaarinki. Pay chaychaw kaykan, mamayki, aywaykan, wayrachaw siqiskunapa (siqsikunapa) hananchaw kaskaqnawpis, ratashninpis lapapashpa. Piraq musyan, paqu (musqu) ñawinkunachaw patsa piñayta ichapis (itsapis) apakuykan. Kanan yapay rikaashuqniyki kutishqa, siqiskunapa yuraq waytanchaw shaykan, hinaman makinwan qimllar qayaykaashunki. Allaw mamallayki. Kananmi chayqa hapallanlla aykunqatsu. Rasllari. Intipis hiqarkunnami. Naanikunapis wichqakaykannami. 50 Punchuykita hitarkur chay (tsay) wichayta lluqanki. Qutu qumir pastu hananchaw taakushpa, pay shuwaashunki. Chay hirka puntachaw pukutay naani taarin. ¿Hanaq patsaman, uma patsachaw?, yarpakachanki, ¿chaypa? Mayupiq ilashqalla wayra wichyakachashpa lluqan. Llakinashqa, hapallankunalla llaqta wasikuna tikrariyan, kanan uura chakra runakuna wayaw sachachaw wañushqankunata waytikaayan, aya wasipa washaninllachaw."
Kuchillakuq awkis,"“Tomasapaqa imaypis rantiqnin kanmi, Pillumi” pay willakunaq. Maa awkisqa machakurkur mulaman ankashllarkunaq, chukunta pikllukurkur, alpushanman kuchillun yakakurkur yarqunaq. Chay (tsay) ampiqa killapis yuraqas yarqunaq, Mamaacha puchkaqtapis (putskaqtapis) rikaanaq. Chay rikanqan imapis ququrquntsu. “Taapakuq anhilpis manami washanqatsu, karahu”. Awkispaqa shunqunpis patsaypa tsuqakashqa kanaq. Piñayninpis patsaypa ayrayaachiq. Manchaypaq, patsaypa ranra, chay (tsay) wichayqa kanaq. Kallkitaqa qipaachashqana kanaq. Chay uuraqa tsunyalla (chulluklla) kanaq. Hirkapa karunchawraq chukllapis kanaq, naanipa kuchunllachaw. Iwkaliptukunapis allaapa hatun kayaq, payta wallkiqtanaw niraqtukuq. Awkisqa chukllapa ñawpanllachawnawllana kawallunta pakanaq, niykur maakuqllana chakipa aywanaq. Kuchillupa chipapiyninqa sachakunapa rurinpa nina kurunawran aywaq. Allqukunapis shumaqlla waqachayaq, chay (tsay) uuralla wasipiq runapa yupintanaw yarquqta rikaanaq. Sawaypuukana, kanan chayqa (tsayqa). Ishkay ninatanaw rikaanaq. Imatapis mana rikaqnawpis, hihunaqa punchunta katarkur naanipa uraq. Hunaqanmannaku karqan laadunpa purinanta. Kanan chayqa llapan kurkunta rikaykunaq. Qaqllantaqa alliq rikaanaqtsu. Chukupa kuchun llapikashqan qaqllanta asquuchinaq (ampiichinaq). Iwkaliptukunapis qitsitsir qallaykuyaanaq. Pampatsaakunanllapaqpis tiyinpupis kanaqtsu. Pumanaw pintirqan, huk makinwan kunkanta charirqan, hukninwanna ishkay, kimsa, achka kuti chukiwan (chawillawan) tuksishpa yakakacharkurqan… 52 Huk kumayllawan uray sinqaypa naaniman wikaparamunaq. Nikachashpawan kushikachashpa killapa achkinchaw riqiyta munanaq. Wañuy hamaynin kachaychaw, huk runa qaqllanta pallariyninta shuwararqan, chaychaw piraykur, imaraykur wañunqanta musyananpaq. Chayllachawna, qaparipa ashay munanqanllachawna, murku (upa qallu) tikrarinaq, tsuktsurinaq, huknin kaq runata riqiynin munanqanchaw, maa chayqa kikinllapa wañuykaq waaninlla kanaq, waqtanchawna kuchillupa tuksiyninta maakunaq, maa wañuyninqa haqrunchaw (qaqrunchaw) laturiqtana maakurinaq."
