title,text
Pungupa musquynin ungupa musquynin,"Huk uchukllallan runa patrunpa hatun chakranman aywanaq. Yanapakuq runa kanqanraykur, punguqa mita ruraq aywallaq, chay (tsay) hatun wasichaw (wayichaw) rurapakuq. Payqa uchukllallanlla kaq, kurkunpis patsayllapa kaq, mana kallpayuqlla kaq. Ratashllami llatapankunapis kallaq. Hatun wiraqucha, hatun chakrapa patrunnin, uchuk runa hatun wasinchaw (wayinchaw) napakuptin, wiraquchaqa asikuyninta awantanaqtsu. —¿Runaku kanki aw ima waqrami kanki? —llapan ruraq runakunapawan warmikunapa ñawpanchaw tapunaq. Allquchashqa, punguqa yaskinaqtsu. Patsaypa manchakashqa (mantsakashqa) ñawinkunapis ilashqa shaykar kidarinaq. —¡Maa rikaashun! —patrunqa ninaq— mankakuna paqayllatapis, patsa pichapakuyllatapis chay upa makiykiwan yachankichi. ¡Kay rakchata apakuy! —hatun chakra umalliqninta nirqan. Qunquriykur punguqa wiraquchapa makinta mucharqan, niykur umpukashqa (muchkikashqa) arukuna wasikamayaq umalliqta qatinaq. Kay runapaqa kurkunpis uchukllallanlla kallaq, chaynaw (tsaynaw) kaykar kallpanqa llapan runakunapanawpis kaq. Llapan niyanqantami alli ruraq. Chaynaw kaykar ichik manchakashqanaw qaqllanchaw rikakuq. Wakin yanapakuqkunaqa chaynawta rikar asikachaayaq, wakinkunanami chayqa (tsayqa) ankupaayaq. “Wakchapa wakchan; wayrapa, killapa wamranchi ñawinpis, shunqunpis patsaypa ullpanashqa (llakinashqa)”, chaynawta rikaykur maa mishti arukuq warmiqa ninaq. Kay uchukllallan runaqa piwanpis rimaqtsu; upaallalla uryakuqpis (arukuqpis) mikukuqpis. Llapan niyanqantami ruraq. “Awmi, taytallay; awmi, mamallay”, chayllatami imaypis niq. Manchakunqanraykur hinaman ratash llatapanraykur icha (itsa) ari rimayta munaqtsu, chayraykur patrunninqa uchuk runata milanaq. Ampiriptinna llapan yanapakuqkuna hatun wasipa patakninchaw purwakaariyaq Ave María nishqanta mañakuyaananpaq, chay uura, patrunqa punguta allquchaq llapan yanapakuqkunapa hananchaw. Qitu qaratsatanaw tapsikacharkuq. Piqapiq (umanpiq) kumariq, niykur qunquraananta munaq, chaynaw tukshishqa kaykaptinna qaqllanchaw laqyaqpis, kutaqpis. —Allqutsunchi kanki. ¡Waqachay!— niq. 9 Uchuk runaqa manami waqachaqpistsu. —Chusku (tawa) chakiman churakay— nishpa niq. Punguqa kaasullaq, chayraykur chusku chakipa churakaykur hapar qallaykullaq. —Kinkashaypa allqunawpis puriykachay— nishpa hatun chakrayuqqa niq. Uchuk runaqa hallqa uchukllallan allqukunata yachapashpanaw ayqikachaallaq. Patrunqa kushishqa hiqchiykachaq, chay (tsay) asiynin llapan kurkunta tsuktsuchiq. —¡Kutimuy!— nishpa qayapaq, yanapakuq hatun wasipa patakninchaw tapraypa awqanqanyaq. Punguqa kinkashaypa ayqillapa kutiq. Utishqa chaq. Wakin yanapakuq mayinkunana Ave María nishqanta mañakuyaq, wayrata shunqushqanawpis, upaallalla mañakuyaq. —¡Kanan chayqa rinriykita chikchiraachimuy, wishkash! ¡Wishkashmi kanki!— utishqa uchuk runata wiraquchaqa niq. —Ishkay chakiykipa taaray; makiykipura charinakuy (tsarinakuy). Mamanpa paarisninchaw (wawllanchaw) —quchapa wishkashninnawpis— winarashqanawpis, punguqa kay ashmakuna rurayanqantanawlla yachapaq, qaqakunapa hanankunachaw ashmakuna mañakuqnawpis. Rinrintami chayqa chakcharaachiqtsu. Wutaswan kataypa, mana allaapa haytashllapa, patrunqa uchuk runata patsaman ishkirachiq. —“Padre Nuestro” nishqanta mañakushun— qaqashllaypa shuwaraq chakra runankunata niq. Ichikllapayan Punguqa sharkuq, mañakuytami chayqa atipaqtsu, kikinpa kakunanchaw mana kanqanraykur, hinaman chay (tsay) kanqanqa pipapis kaqtsu. Ampiriptinna, llapan yanapakuqkuna wasipa patakninpita uraayaq, niykur hatun chakrapa markanman aywayaq. —¡Aykuy, pachasllay!— nishpa patrun punguta niq. Chaynaw llapan hunaq patrun mushuq pungunta qallishpaachiq, llapan yanapakuqkunapa ñawpanchaw. Asiy, waqaykachay niq. Chaynaw yanapakuq (chuulu) mayinkunata asikachashpa quykunaq. 10 Ichanqa… huk chisina (tardina), Ave María mañakuy nishqanchaw, hatun wasichaw llapan purwakashqa kaykayaptin, patrunqa hatun ñawinkunawan punguta rikar qallaykurqan, chay uchukllallan runa chuyalla (tsuyalla) rimaramun. Maa qaqllanchawqa manchakaynin rikakuykarqanraq. —Wiraqucha, aaniykallaamay, taytallaa, qamwan rimaytami munallaa. Patrunqa wiyanqanta wiyarqantsu. —¿Imanaw? ¿Qamtsun rimaramurqunki aw pimi?— tapurqan. Aaniyllaykitari, taytallay, qamta rimanaqpaq. Qamtami rimayniykita munallaa —punguqa nishpa kutiparqan. —Rimayta munarqa… maa rimaramuy ari—, nishpa hatun chakrayuqqa yaskirqan. —Taytallaa, wiraquchallaa, shunqullaa— nishpa uchuk runaqa rimar qallaykurqan —Ampimi musqurquu (musparquu) ishkanchik wañushqanchikta, ishkanchikmi wañurqunchik. —¿Ñuqawan? ¿Qam? maa llapanta willakaramuy, chakra runa— chaynaw wiraquchaqa nirqan. —Ishkanchik wañukushqa runakuna kar, taytallaa, ishkanchik qarapaachu Panchu Yayapa ñawpanman yuririrqunchik. —¿Niykurqa? ¡Rimay, rimay!— patrunqa musyayta munar piñashqa nirqan. —Wañushqata rikaykamarninchik, qarapaachuta rikaykamarninchik, hatun Tayta Panchuqa ñawinkuna aysayninwantsunchi aysamarqunchik. Qamtawan ñuqatami rikapaamarqunchik, aysashpatsunchi, shunqunchik imanaw kanqantatsunchi aysamarqunchik, hinaman unay kashqanchiktawan kanan imanaw kashqanchiktami aysamarqunchik. Hatun, kapuqyuq runatanaw ñawiykichaw rikashurqunki, taytallay. —¿Qamqa? —Musyaatsu imanaw kanqaata, wiraquchallay. Manami musyallaatsu imanaw kallanqaata. —Allimi. Willakur qatiy. —Niykur tayta Panchunchik nirqan: “Llapan Anhilkunapita, shumaq kaq shamutsun. Hinaman chay (tsay) sawaypuukanapis huk ichik shumaq kaq Anhil wallkitsun. Ichik kaq Anhil quri pututa apamutsun, hina chay (tsay) quri putuchaw chuya mishkiq chankaakata apamutsun”. 11 —¿Niykurqa?— patrun tapurqan. Yanapakuq tuna runakuna wiyayarqan. Aqchikashqa, manchakashqa punguta wiyayarqan, rikaraayarqan. Wiraquchallaa: Tayta Panchu nikaptinllana ras chipapashpa hatun intinawpis huk anhil yuriramurqan. Taytanchikpa ñawpanyaq hapayllapanaw purishpa chaaramurqan. Ñawpa kaq anhilpa qipanman shumaq wayta achiksayninnawpis huk uchuk anhil aywarqan. Makinkunachaw huk qiru pututa apamurqan. —¿Niykurqa?— nishpa patrunqa kutiparqan. —“Hatun kaq Anhil: Kay Wiraquchata llapan kurkunta llushuykuy kay qiru putuchaw mishkiqwan"", makiyki patpanaw (purunaw) katsun runapa kurkunta llushiyninchaw” chaynaw nishpa nirqan hatun Tayta. Chaynawpa hatun anhilqa makinwan mishkita pallarirkur kurkullanta llushiykurqan piqapiqyan chaki shillunkamayaq. Hapallayki shaypa sutakaarirqayki; hunishpa (hanan patsapa) chipapayninchaw kurkuykipa achkiyninchaw rikakaramurqan, chipapayllapa quripita rurashqanawpis. —Chaynawmi kanan ari— patrun nirqan, niykur tapurqan: —¿Qamtaqa? Hunishchaw chipapir kaykaptiyki, hatun Taytanchik Panchu kutiparqan nir: “Mana sirwiq kaq anhilkuna hunishpiq shayaamutsun. Chay anhil huk taaruchaw runapa ismayninta apamutsun”. —¿Niykurqa? —Mana waaliq, awkis, qaracha chakiyuq anhil, mana kallpanpis kanqanraykur, sipsanta kanqanllachaw katsinqan kaq Taytaman, patsaypa utishqa charqan, sipsankunapis (riprankunapis) shututikar, makinchaw huk hatun taaruta apashpa. “Wiyay, awkis nishpa —hatun Taytanchik chay allawchi anhilta nirqan— kay uchuk runata chay laatachaw ismay apamunqaykiwan llapan kurkunta imanawllapis llushiykuy. ¡Raslla!” chayqa. Niykurna, muqusapa makinwanna, awkis kaq anhilna, laatapita ismayta hurqarir, kurkuuta llutalla llushiykamarqan, imanawmi wasipa pirqanta llushiqnawlla. Patsaypa pinqakushqa hunishpa (hanan patsapa) achkiyninchaw asyakuykar yuriramurqaa… —Chaynawmi kallaanan ari —patrun nirqan— 12 ¡Qatiy qatiy! ¿Chayllachawnaku usharin? —Manami, taytallaa, wiraquchallaa, huklayashqana yapay ishkanchik rikaanakurirqanchik Taytanchik Panchupa ñawpanchaw, pay qamtawan ñuqata unayyashpa yapay rikaraamarqanchik. Hunishwan ñawinkuna tinkuqnaw, maykamachi awqamarqanchik, ampiwan hunaqta, qunqaytawan yuyayta tinkurkachir. Niykur nirqan: “Anhilkuna llapan rurayninkunatami qamkunawan rurayashqa. Kanan chayqa shumaqlla unay patsapa ¡Laqwanakuyay!”. Awkis kaq anhil chay uuralla chuuluyaaramurqan. Sipsankunapis yapay yanayaaramurqan, kallpankunapis hina. Taytanchik llapan munanqan chaananpaq watukachirqan."
Unay runakuna,"Paykuna willakuyanqanqa kaynawmi: Unay patsakunapitanami kay patsaqa ushakaananchawna (illakaananchawna) kaykarqan. Huk urqu llama, huk hatun hirka achka qurayuqchaw michikuqnin, Mama Qucha yarqakaramuy munanqanta, paqtsanawpis hiqakarqamuqta musyanaq. Kay llamaqa llakikurkunaq. Nanachikuq (nanatsikuq): “in, in” nishpa waqaq, hinamanpis mikuqtsu. LLamapa waataqninna, allaapa piñashqa, chuqllupa quruntanwan maqaykunaq: “Mikuy, allqu —ninaq— qamqa allin kaq qurakunachawmi hamanki”. Chayraykur llamaqa, runanawpis rimashpa, ninaq: “Llapan ninqaqta alliq yarpanki: Kananpita pichqa hunaqkama, hatun qucha chaamunqami, niykur llapantami usharamunqa”, rimashpa, chaynaw nirqan. Chayraykur waataqnin manchakashqa kanaq. Maa kriyinaq. “Maytakarpis qishpinapaq aywakushunchi. Willkaqutu hatun hirkata aywashun, chaychawmi qishpishun (chaamunqanatsu). Pichqa hunaqpaq mikuyniykikunata apayay”, nirqan. Chaynaw, chay (tsay) uurapiq, runaqa hiqarirqan ayllunkunatawan llamanta apakurkur. Willkaqutu hirkaman chaykarna, llapan ashmakuna: pumata, atuqta, wanakuta, kunturta, tukuy laaya ashmankuna purwakashqata tarirqan. Chayllaraq runa chaarishqa kaykaptin, yakuqa paqtsachaypa hiqar qallaykurqan. Chaypinqa chaychaw, may chay (tsay) runakunawan ashmakuna Willkaqutu hatun hirkapa puntanllachaw patsaypa kichkikashqa kaykayarqan, chaykama yakuqa chaanaqtsu. Chaynaw kaykar yakuqa atuqpa huk kuchun chupanta uqurinaq; chayraykur yanasku tumarinaq. Pichqa hunaq tinkurishqa, yakuqa urar qallaykunaq, niykur tsakirinaq. Chay tsakin kaq wiñanaq. Mama quchana karupaarinaq, witikushpawan tsakikushpa llapan runakunata wañuchinaq. Chay hatun hirkalla kawanaq, paywan runakuna yapay mirar qallaykuyaanaq, payraykurmi kananyaq runakuna kawayan. Chayraykurmi ñuqakuna kay willakuyta kanan sumaachiyaa, kristiyaanukunaqa chay patsa ushachiypa tamyata sumaachiyaa, paykuna willakuyanqannawpis sumaachiyanqannawpis, imanawpa Willkaqutu hatun hirkachaw qishpiyanqanta."
Yakana,"Kay Yakana nishqanqa, llamapa arwannawmi (llantunawmi), kay ashmapa huk kutipayninnawmi, hunishpa (hanan patsapa) chawpinpa puriqmi, hunishpa ampiyninmi (tutanmi). Ñuqanchik runakunapis awmi rikanchikmi yanaypa yanar shamuqta. Kay Yakanaqa —patsaman chaamur—. Mayukunapa rurinpashi purin. Allaapa hatunmi, awmi: Hunish ampipiqpis (tutapiqpis) allaapa yanami aywan, ishkay ñawikunawan kunkashqa hinaman allaapa sutakashqami shamun. Runakuna Yakana shutiwan riqiyan. Huk runa kushikuyninchaw kaykaptinshi, imanawshi chay (tsay) yakana payman hiqashpanaw aywanqanta rikaanaq, niykur patsaman chaaramurna ñawpanllachaw pukyuman yaku upuq aywanaq. Chayyaq kay runaqa wakin runakuna rutushqa lasaq millwawan nitishqatanaw maakunaq. Kayqa warat ampimi (tutami) karqan. Waraanin patsa wararamuptinnami, runaqa millwa ruquyanqanman rikaq aywanaq. Anqas, yuraq, yana, qarwash, pintush llimpikuna kanaq, llapan tukuy nikachaqmanmi niraq. Mana llamankuna kaptinmi llapan millwanta raslla rantikurinaq, Yakana hiqanqanchawmi, chay kikinchaw yupaycharqan. Niykur huk urqutawan china llamata rantirqan. Chay mahallapiqmi ishkay, kimsa (kima) waranqayaq llamankunapa miraynin charqan. Kay willakuy willakunqanchiktanawqa llapan runakunami kay suyuchachaw riqiyarqan. Kay Yakanaqa pullan ampipashi, mana maakuyaananpaqwan rikayaananpaq uraamun, niykur mama quchapiq llapan yakuta upukurkun. Chay (tsay) yakuta mana upurqa, llapan patsashi pampakashqa tikrarinman. Iskatashqa (qanratashqa) yanaskuta, arwapa ñawpanchaw aywaqtami Yakanapa shutichiyan (hutitsiyan), chaytami yutu (chakwa) nishpa shutichiyan (hutitsiyan). Yakanapaqa wamrankunashi kapun niyanmi, paykuna chuchur (chichir) qallaykuyaptinshi riyakurkun. Hinaman kimsa (kima) quchukashqa (shuntukashqa) quyllurkunami huntu chipapiyan. Chaykunataqa kuntur shutiwanmi (hutiwanmi) riqiyan, wakintanami chayqa “Wiskurpa” hina “Wamanpa” shutichiyan. Kabrillakuna hatun yuriyaamuptinnami chayqa niyan: “kay wataqa wayukunapa alli puquyninmi kanqa”, ichanqa (itsanqa) allaapa ichikllallan kayaptinnami chayqa “nakashunmi (mallaqaashunmi)” niyan. 15 Quyllurkuna quchukashqatawan kuyushpa chipapiqtanami “Pichqakunkimi” shutiwan (hutiwan) riqiyan. Allaapa hatun shamuqtanami “Puqutsuraq, Willka waraq, Kanchaw waraq” shutichiyan. Chaynawmi shutichiyan. Unay patsachawqa, wakin runakuna kay hatun quyllurkunataqa mañakuyaqmi. “Paykunaqa kamayanmi hina kachayanmi” niyaqmi. Wakinkunanami chayqa kay yurimuq wakakunata mañakuyaq: ampipa warat mana puñushpa waraayaq: Kaypiqmi llallinanpaq rurashaq niyaqmi. Chayllami llapan musyanqanchik."
Mama,"Unay patsakunachawshi, huk waka Umapa Makllan shutiyuq kanaq. Quwanqa Intishi kanaq. Kay ishkanpa wamrankuna Paryaqaqawan Chawpiñamqa kayaanaq. Chawpiñamqapaqa allaapa kallpan karqan, chaywan llapan runakunata kawaynin qunanpaq. Paymi warmikunata ruraq; Paryaqaqanami, ullqukunata. Raymita sumaachinanpaq (rayminanpaq), Mamapa taakuqninkuna Chawpiñamqata paqayaq, chayta rurayaq ichik aswawan Kurpus Christipa víspera nishqanchaw. Niykur, llapan ullqukunawan warmikuna, kurakawan alkaldi chaychaw kaqkuna, wakankunachaw purwakaayaq, wakinkuna tukuy laaya qarayninkuna churayaq, hinaman hakakunatapis hukkunatapis mañakuyaananpaq qarayaq. Chay ampiqa waratmi upyayaqpis machayaqpis. Wakankunachaw warat karaayaq, Aylliwa tushuyta sumaachiyaananpaq. Allaapa kushishqa qachwayaq (qatswayaq), upyashpa machakushpa patsay waraykamayaq. Niykur, pampatapis upyaqlla machakuqlla yarquyaq: “Mamanchikpa rayminmi” nishpa. Kay tapukuyta: “manaraq Wiraquchakuna yuriyaamuptin ¿Imanawtaq qamkuna mañakuyaq kayanki?”, yaskiyan: “Niyanmi, inti killachaw runakuna pichqa hunaqninpin upyayaq, shumaq llatapankunata yakakurkur”. Niykur, Wiraquchakunata manchayanqanraykur Kurpuspa vísperan nishqanchaw mañakuyaq. Chawpiñamka nanakunata ratayanqanraykur, willakuyan, pay punta kaq ñiqin kar, huknin ishkay kaq ñiqinqa Kasallaqsha shutikuq (hutiyuq). Kaytapis kikin Kurpus vísperanchaw paqayaq, chaynaw wakin Urpaywachaqwan Wichimaqlla shutiyuq (hutiyuq) nanakunawanpis rurayaq. Chekakuna Chawpiñamkakunapaqwan nanankunapaq, unaypita yachashqa ninqannawpis pichqaq (pitsqaq) kayaq. Paykunapiq punta kaq, Qutucha aw Paltacha shutiyuq Chawpiñamkapa kaq. Ishkay kaq ñiqin kaq nananqa, Qupacha shutikun, kayqa Llakshawatu shutiyuqmi. Llakshawatuqa Chillakuchawshi karan. Sikikaya, Chawkawaman chayraq wañukushqa Sisikaya kuraka shutiyuq, kawaq, chillakukuna hina huk runakunapis raymita sumaachiyaq, chayqa Don Martín chaamunqanyaq karaanaq. Manami musyanchiktsu imay killayaq rayminta sumaachiyanqanta. Ampuchi aw Ampushi niyanqaaqa Mirawatumi shutikuq. Manami musyakaytsu maychaw Mirawatu waka karanqanqa. Paykunaqa niyanmi: 17 “Wiyayarquu Mirawatu nananqa Llakshawatuwan huntushi karan”. Niyanmi runakuna kay suyupita aw Waruchiripiq, pillatapis huk wamran, aw huk wawqin, aw huk taytan, aw pillapis makinchaw qishyakurkuptin, kay ishkan wakakunaman mañakuq aywayaq ima kanqanraykur hina imanir mana alli kayanqanpaq tapuqninkuna. Niyanqannawpis, kay wakakunapa kuurankunata yarpaayanran suqta (huqta) chunka watapiq qipanman; Chumpitiklla shutikurqan, payqa allaapa chacha (tsatsa) chakwas karqan. Chayraq Don Diego wañukushqa patsachaw kaykaptinqa Llushami shutikurqan, wira warmillaran karqan. Kay wakakunata mañakur kaynawmi mañakuyaq: “Aa Llaksawatu, Mirawatu, qamkunami runakunata kawaynin quyanki. Chawpiñamkapiqpis allaapa alli, musyayankimi ima huchaa (hutsaa) kanqanta. Niyaamay: ¿Imanawtaq llakichimaq qishyaata yurichirqaa?, ¿imaraykurtaq mana allilla kawaa?” Chaynaw mañakuyanqaqraykurchi niyanmi, chay (tsay) hampiyninqa ishkan nanakunallachawmi. Paykunaqa ishkan wakakunanami kayarqan, llapan runakuna allaapa kuyayanqan, Chawpiñamkaqa, rasun kaqllata ninanpita, lluta yaskiyninllata kuq. Hinamanpis llullapaqran (ulipaqran). Chaynaw kaykar runakuna watukaq aywayaq nishpa: “Aku mamanchikkunata tapukamushun, Llaksawatutawan Mirawatuta. Llapan huchanchikpaq (hutsantsikpaq) niyanqanta rurashun”. Mañakuyta rikarpis, rasunpaypami Chawpiñakapa rayminta, kanan rurayanqannaw, huk kutillapis watachaw manami sumaachiyaqtsu. Munayanqan uurallami mañakuq aywayaq kaynaw nishpa “aywashaqtsuraq aw manatsuraq aywashaq” munayanqanmannaw. Kanan chayqa Llunkuwachaq wakapaq rimashun, Sullkacha aw Shullkapaya ninqanchikpaq. Paykunaqa chusku nanami kayan. Kay wakaqa Kanta kaqmanshi karan niyanmi. Manami musyakaytsu Kantakuna mañakuyanqan aw mana mañakuyanqan. Niyanmi, wakanqa Kanta ñawpanllachawshi karan. Añasi aw Añapayaqa mamaquchapa rurinchaw karan niyanmi. Rasunpaypa wakinkuna niyan Mamaquchapa rurinchaw kaqqa Kawillakashi karan. Wakinnami niyan: “mamaquchapa rurinchawqa kaqqa hukmi; Añasiqa mama quchapa kuchunchaw karan”. Niyanqannawpis, kayqa chalapa rurinchawshi karan. Manami tayta kuuranpis kantsu. Manaraq Urpaywachaq wakawan rimaq aywarnin, puntata allaapa alliran yachakuyaq. Paypa wakchami (waktsami) mana kapunqanraykur, qaqlla-qaqlla rikaanakuykur tapuyaq. 18 Paywan rimarir wasinkunata kutirnami, huk watanpinmi warminkunawan ima huchatapis (hutsatapis) rurayaqtsu. Kay llapan wakakunapa shutinkunachaw ñamka shimillami achka (atska) kaq. Llapankunapa nanankuna kar, runakuna mayqantapis rikaq shayaamuptin imallapis mana alli kanqanta niyaananpaq, napakuyaq kaynaw: “Aa, pichqa (pitsqa) ñamka” nishpa. Chayllatami Chawpiñamkapa, Llaksawatupa, Mirawatupa, Llunkuwachaqpa, Urpaywachaqpa mañakuyninkunapaq musyayaa. Unay watakunapiqmi, niyanqannawpis, kay wakakuna runakuna watukaq aywaqkunata tapupaq, Kunchuripa, taytanpa aw unay runakunapa yachachiyninwanku shayaamunki nishpa. Manami nishpa yaskiyaptinqa, aylluykikunata kutiyay niykur Kunchuriskunata puntata tapukuyay nishpa. Chaynaw runakuna rurayaq. Imallatapis, kaynaw yaskiyaq “chaytaku piñachirqunki, kaytaku piñachirqunki” aw “wachuqku kanki” aw “Paryaqaqapa rayminchawku huk warmiwan huchakurqunki (hutsakurqunki)”, niykur tukuy laaya willapaakuyta quyaq, ishkay tinkuq mayukunachaw paqakuyaananpaq yachachiyaq, manachayqa huk llamankunata wañuchiyaananpaq niyaq. Allaapa kushishqami runakuna chay yachachiyanqanta ruraq aywayaq. Chaynaw kaykar, niyanqannawpis, wakinkuna alliyaayaq wakinkunana wañuyaq. Wiyarqunchiknami imanaw Chawpiñamkapa wakin nanankunapa mañakuyninkunata. Runakunaqa tukuy laaya willakuykunatami willakuyan, ayllupiq ayllumanmi huklaayan. Shutinkunachawpis mamankuna huklaayapa shutichiyan, hukpa checan nishpa. Wakinkuna niyan Chawpiñamka Paryaqaqapa nanan kanqanta. Wakinkunanami Tamtañamkapa wamran kanqanta. Wakinnami Intipa wamranmi niyan. Chaynawqa, chuyanchayman (tsuyantsayman) alliqllaqa manami chanchiktsu (chantsiktsu)."
Warma kuyay,"Killa ampi Viseca kallkichaw. Allawchi urpillay maypa shamurqunki, aquta ashishpa Yayallay, patsakunapa. —¡Hushtiicha! ¡Aa, Hushtiichallay! Huk chuqpashqa quchachaw parya qutsun (takin), kushilla yuyay yarpakachayllaata haqiraman. —¡Hushtiichallay, “Sawsiyuq” urpikunamannaw niranki! —¡Haqimay, wamra, shipashniykikunaman ayway! —¿Kutuqa? ¡Kututami kuyanki, rachak (ratsak) qaqllantami kuyanki! —Haqimay, Ernesto wamra! Milanaypaq, ichanqa (itsanqa) waakakunataqa allimi charii (tsarii), hinaman wishikunataqa sipichar tsuktsuchii. Chayraykurmi Hushtiichaqa kuyaman. Chuulitaqa asikacharqan, Kututa rikaykur; ñawinkunaqa ishkay quyllurkunanawpis chipapiq. —¡Aa, Hushtinacha! —¡Upa, wamra, upa! —Llikuucha, arukuq, rimarqan. Shilliicha, Pilluucha, Mañuuka, Anitacha… asikachaayarqan. Hiqchikachashpa qapariyarqan. —¡Upa, wamra! Makipura charinakurir (tsarinakurir) kuchunpaanakushpa qachwar (qatswar) qallaykuyarqan, Juliopa takiyninwan, charanku rashkaqwan. Unayllatayan rikayamaananpaq tumayaamuq niykur asikachaayaq. Ñuqaqa ruyrupiq patsaypa pinqakushqa yarqurillarqaa. Haqrashyashqa aqanaman aykurqaa; pirqapa yuraqasninta kuyuqtanaw rikarqaa, Chawala pachanchaw pukutaykuna ayqikachaqnawpis. Wirta iwkaliptukunapis qaparishpa qitsitsiykuq. Arwankunaqa chimpa (tsimpa) mayuyaq mashtakaariq. Aqana chakinyaq charqaa, raran kaq pirqaman lluqarqaa, niykur chaypiq (tsaypiq) Chawalapa piqanta rikarqaa: hirkata, ichik yanaskuta, kinraytanaw, hatun chakrachaw qiwa murushqaman hiqaqtanaw rikarqaa. Ampikunapaqa manchaypaqmi (mantsaypaqmi) kaq, chakra runakunaqa chay (tsay) uuraqa manami rikaayaqtsu, killa ampikunachawpis chay (tsay) hirkataqa waqtapashpami rimakuyaq. 20 —¡Qasqupa hiqarmi chayqa (tsayqa), tayta Chawala, llapanchik wañukushwan! Witrunpa (kanchapa) chawpinchaw, Hushtiichaqa huk qutsuta (takita) qallaykamuq: Wayta aymuray killa, wayta aymuray killa, wayta aymuray killa, wayta killa imanirtaq qishpikurqaykitsu chay (tsay) llulla sinchi warmiykipiq. Chuulukunaqa ruyruta ruraykur shaaraayarqan, Hushtiichana chay (tsay) chawpinchaw qutsuq (takiq). Hatun kancha rumichashqachaw, mana kuyukushpa, chakra runakuna istakakunanawpis qaratsa mashtashqachawnaw rikakayaamuq. —Chay (tsay) yana chiku chawpinchaw kaykaqqa Hushtiichami. Ñuqaqa kuyaami, pay asiptinqa shunqullaapis tsuktsurinmi, ñawinkuna Kututa rikaykuptinnaaqa waqarinran, ¿Imanirtaq ari, chay (tsay) yana chikupaq wañukaakullaa? Chakra runakuna ruyruta ruraykur yapay chaki lutskayta qallaykuyarqan. Charanku rashkaqna ruyrupa kuchunkunachaw kuchunpashpa ruyruq, kuyukushun niqnawpis, qaparishpa huk mallwa kawallunawpis. Huk pakapaka mayu kuchunchaw kuyuq sawsipiq wichyar qallaykurqan. Chay (tsay) pishqupa malawayru wichyaynin manchaypaqmi kaq. Charanku rashqaqqa kanchapa pirqanyaq ayqirqan niykur sawsita qumpakacharkurqan (saqmakacharkurqan). Llapan chuulukunapis qatipayarqan. Chay (tsay) raatuninllatana pishquqa paaririrqan niykur wirtapa durasnu muntinman taarirqan. Chuulukuna qatipaqnin aywayarqan, ichanqa (itsaqa) don Froylán shutiyuqqa witrunpa punkunchaw yuriramurqan. —¡Puñukuq waqlatyay! Chuulukunaqa quchukashqa (shuntukashqa) chikupa qinchanman (kanchanman) aykuyarqan. Kutuqa hapallanllana kanchachaw qipaakurqan. —¡Taqaytami kuyan! Don Froylánpa chakra runankunaqa hatun chakrapa llaqtanchaw (markanchaw) uqrakaayarqan, don Floryanna qipankunallatana kanchaman yaykurirqan. —¡Ernesto wamra! —Kutu qayarqan. 21 Huk pintiyllachaw patsaman uraarirqaa niykur payman ayqirqaa. —Aku, wamra. Mital paqakunapa kallkiman lluqayarqaa, witrunpa kuchunman huchur qallaykaptin; chay paqakunachaw hatun mital uchkukunawan achka (atska) muhusyashqa (muqusyashqa) ruwidakuna kanaq, kay llapanqa Floryánpa miinanukapiq kanaq. Kutuqa uma wasin chanqanyaq imatapis rimarqantsu. Hatun chakraqa don Floryánpawan tiyuupami karqan. Ishkay wasin (wayin) kapurqan. Kutuwan ñuqaqa hapallaakunalla uma llaqtachaw (markachaw) kayarqaa. Tiyuuwan wakin runakunaqa papa allayman aywayarqan, hinaman kikin chakrachaw puñuyarqan, hatun chakrapa karunchaw. Mana rikaanakushpa lluqakunata lluqayarqaa; kuridurman yaykuyarqaa, niykur qataakunata mashtayarqaa, killapa achkiyninwan chaychaw puñuyanaapaq. Kutuqa upaalla hitakaarirqan. Llakishqa hina piñashqa kaykarqan. Ñuqa chuulupa ñawpanman taakurirqaa. —¡Kutu! ¿Hushtiichaku kachachimushurqunki? —¡Don Floryán allquchashqa, Ernesto wamra! —Ardaymi, Kutu, ardaymi! —Qanyanllami lluta (luta) charipashqa (tsaripashqa); yaku yarqamuqchaw, wamrakunawan armakuq (almakuq) aywanqanchaw! —¡Ardaymi, Kutullay, ardaymi! Chuulupa kunkanta waqukurkurqaa. Manchaytami (mantsaytami) maakurqaa; shunquupis qatsaqnawtami maakurqaa, kutamaqnawmi karqan. Waqar qallaykurqaa, hapallaalla kaqnawpis, chay (tsay) hatun ampi (tuta) kallkichaw haqishqanawpis. —¡Haqikuy, wamra! Ñuqami ari, “chakra runa” kaa, manami patrunwan pwidiinatsu. Yapay “abugadu” kaptiykiqa Floryántami allquchanki (allqutsanki). Wishitanaw pallarirkamarqan, niykur kawitu hananman hitarkamarqan. —¡Puñukuy, wamra! Kanan chayqa (tsayqa) Hushtiichata kuyashunaypipaq rimapaamushaq. Huk hunaqnami paywan puñukunki. ¿Munankiku, wamra? ¿Manaku? Hushtiichapa shunqunqa qampaqmi, waynallaran kanqaykimi, wamrallaraq kaptiykimi manchashunki (mantsashunki). 22 Qata hananman qunqurirqaa, Chawalata llakinashqatanaw chulluk (tsunya) ampichaw rikarqaa. —¡Kutu: hatun karninqa don Floryántami wañuchishaq! —¡Awmi ari, Ernesto wamra! ¡Awmi ari! ¡Maqktasu! Chuulupa tita rimayninqa wasipa kanchanchaw waqarkamurqan, liyunpa waqachayninnaw, kuchikunata ashiq llaqtaman yaykuqnaw. Kutu sharkurqan. Kushishqa kaykarqan, suwa pumata wañuchishqanawpis. —Waraymi patrun chaamun. Alliqa kanan ampi Hushtiichaman aku. Puñukunanchawchi patrunqa puñuchishunki. Killa illakaaritsun aywanapaq. Kushikuynin piñachimarqan. —¿Imanirtaq don Floryánta wañurachinkitsu? Warakaykiwan wañurachiy, Kutu, chimpa (tsimpa) mayupiq, suwa pumatanawpis. —¡Wamrankunaqa, wamrallaran! ¡Isqunmi kayan! “Abugadu” kanqaykiyaqqa hatunnami kayanqa. —¡Ardaymi, Kutu, ardaymi! ¡Warminawpis, manchankimi! —Imatapis musyankitsu, wamra. ¿Manatsun rikarquu? Wishikunapiqmi ankupanki, ichaqa (itsaqa) runakunatami chayqa (tsayqa) munankitsu. —¡Don Floryán! ¡Akusayku! Hatun chakrayuqkunaqa akusaymi kayan. Qamtanaw chakra runakunataqa waqachinmi. Wakinkunapa waakankunatapis apakunmi aw mallaqaypapis chikunkunachaw wañuchinmi. ¡Kutu, don Floryánqa piña tuurupiqpis allaapa llutami! Wañuchilla, Kutucha, qaqallawanpis, Kapitana qachpichaw. —¡“Chakra runa” pwidintsu, wamra! ¡“Chakra runa” pwidintsu! ¡Warminchumi karqan! Yayankunata siqiq; siqrukunatapis (wishushutanawpis) tsuktsuchiq, yapyaqkunapa sikinkunata astaypa (sipyaypa) qatsachiq, wakin chuulukunapa waakakunatapis warakaq, tiyuupa waatakuy wasinman (wayinman) yaykuptin, chaynaw kaykar warminchumi kaq. ¡Uqrakashqa chakra runa! Ñawpanpiq rikarqaa: laqi (ñaatu) sinqanta, ruyru ñawishqata, llapsha wirpankunata kukawan yanayashqata. ¡Kaytami kuyan! Payqa shumaq warmimi kaq: pukashlla qaqllashqa manami imaypis taqratsu (iskatsu) kaq, yana ñawinkunaqa rupakuqmi. Manami wakin chuulakunanawtsu kaq, qipshankunapis hatunmi kaq, shiminnaaqa wayllukuytami qayaq, hinaman puñunaata haqimaqtsu. 23 Chunka chusku watayuq kaykar ñuqa kuyarqaami. Chichinkunaqa hatun limunnaw kaq, chaymi ayrayaachimaq. Ichanqa (itsanqa) payqa unaypitami Kutupa kaq. Kay chuulu rachak qaqllashqapa. Chayllaman (tsayllaman) yarpakachaq kaa, llakikuyniiqa wañuymannawmi niraq. ¿Kananqa? Don Floryán lluta (luta) chariparqan (tsariparqan). —¡Ardaymi, Kutu! ¡Kikin warmichiyaa, kikin warmimi! Achka (atska) wiqii ñawiipiq yaqaramurqan. Yapay shunquupis tsuktsuramuq, kurkuupiqpis allaapa kallpan kaqnawpis. —¡Kutu! Alliqa ishkantami payta wañuchishun ¿munankiku? Chakra runaqa manchakarqan. Urkuuta yatamarqan: humpiwan uqushqa kaykarqan. —¡Rasunpaypa! Chaynawmi mishtikunaqa munakuyan. —¡Hushtiichaman apamay, Kutu! Warmimi kanki, paypaq manami allitsu kanki. ¡Haqiriykuy! —Achyaa, wamra, qampaqmi haqishaq, hapallaykillapaq. Rikay, Wayralachawqa killa upikannami. Hirkakunaqa raslla yanayaarayamurqan, quyllurkunapis hunishpiq rikakaarayamurqan. Wayrapis ampichaw (tutachaw) wichyaq, wirtapa iwkaliptukuchawwan durasnukunachaw takanakur. Kallki ichik uraninchawna, hatun mayuqa qachqa shiminwan qutsumuq (takimuq). Kututa allquchaq (allqutsaq); qallwash ñawinkuna, ichik warminchukuna piñayniiwan tsuktsuchiyaamaq. —¡Chakra runa, alliqa wañukunkimanmi aw Naskata waqlatyay! ¡Chaychaw tsuktsu qishya usharishunki, allqutanawmi pampayaashunki! —Nirqan. Wishi waataqqa ullpanashqa (llakishqa) muchkiqlla, niykur witrunman hina qiwakunaman, wishikunapa wirtanman aykuq, niykur Floryánpa ashmankunachaw piñayninta ratachiq. Ñawpaqa ñuqami wallkiq kaa. Ampikunapa ratakuykurlla chikuman yaykuyaq kayaa; shumaq kaq wishikunata akrayaq kayaa; Kutu makinkunata tuqapiykur chachaq astanatapis aptaq, niykur wishikunapa sikinkunata qiriyrichiq. Huk, ishkay, kimsa… pachak astaykaariq; waataykunapa wawankunaqa patsachaw miqukarillaayaq, waqashpa waqtankunapa siqikarillaayaq. Chakra runaqa qurukashqa llapan kallpanwan shiqikuykaq. ¿Ñuqaqa? Kutachaw taakurir asikachaq kaa. Hiqchikachaq kaa. —¡Don Floryánpaku, imapis quqamantsu! ¡Ñuqapa chikiyniimi! 24 Ulipaamaqnaw qaparipa rimaq, wirpaakunapawan shunquukunapa nanayninta chapaqtukuynawpis (tsapaqtukuynawpis). Kawituuchaw hapallaana kaykarna llakinay nitiramaq, hinaman ishkay, kimsa uura waqaq kaa. Maa huk ampiqa shunquu hakakurkur hatunyaarirqan. Waqayllatsu kaq. Ayrayaywan yarpakachay llallimaq. Kawitupiq qala chaki pintirqaa niykur punkuyaq ayqirqaa. Shumaqlla punkuta kicharqaa, niykur kanchaman yaykurirqaa. Killaqa yarqaramushqana kanaq. Yuraq achiksaynin mashtaramurqan llapan kallkichaw. Sachakuna tsunyallachaw rikrankunata hunishman sutaq. Ishkay pintiywan kanchaman urarqaa, niykur rumichashqa kallkita ayqillapa chimparqaa (tsimparqaa), chikupa pirqanpa pintirqaa niykur wishikuna kaqman charqaa. Chaychaw Sarinacha kaykaanaq, chay ampi allquchashqa. Tsaki karkapa hanachaw hitaraykaq, shiminpis patsaman tikrakashqa, pitikashqanaw (wañukashqanaw) niraqparqan. Kunkanta waqukurkurqaa. Waranqa kutiyan lichinawpis pukutaq shiminchaw mucharqaa, hinaman hatun yana ñawinkunachawpis. —¡Ñushpi wamrallay, pampachaykamay! ¡Pampachaykamay, mamallay! Makiikunata chuqparkur niykur qunquriykur payta allishtupaarirqaa. Taqayqa uqrakashqami kashqa, nanallay, ñuqaqa manami. ¡Taqay Kutu mana sirwiq, chakra allqu! Wiqiikunapa kachiyninqa unayparan taaparaamarqan. Sarinachaqa piñashqanaw rikaraamaq, shumaqllawan mishkillami rikayninqa kaq. —¡Ñuqa kuyaqmi, shipashllay, ñuqa kuyaqmi! Rasunpaypa ñampu kushikuynin, kallkichaw chay achkinawpis mamallay, kawayniita achkimurqan. Waraanin hunaqqa chakra runata Kapitanapa qiwanchaw tarirqaa. Hunishqa chuya, kushishqa kaykarqan, wayllapampakunana pakllaraykaq (fresco nishqan). Kutuqa quyalla “hukkunapa mikuyninta” ashiq aykuq, tiyuupa hatun kanchanman aykuq, paykunata chikinaaraykur. —Kutu, kaypiq aywakuy —nirqaa—. Viseca markachawqa munayaashunkinatsu. ¡Ayllukunapis qampiq asikuyannami, mawla (mana waaliq) kanqaykiraykur! Uqi ñawinkunapis manchanaykar rikarayaamarqan. —¡Wañuchikuq hina kanki, Kutu! Huk wishiqa ñushpi wamranawmi. Visecachawqa mananami sirwinkinatsu, chakra runa! —¿Ñuqallaku? Qampismi. Maa rikay tayta Chawalata: chunka hunaq qipanmanqa aykushaqnami. 25 Haqayashqa kanki, imaynawpis ullpanashqa, tiyuupa kawallunchaw waqlatyaarirqan. Ishkay simanapiq, Kutuqa aykunanta mañakurir aykurqan. Tiyaana paypaq waqarqan, wamranta uqrashqanawpis. Kutuqa warmipa yawarninmi kapurqan: don Floryánpa ñawpanchawqa tsuktsuqmi, llapan runakunatanawmi manchaq (mantsaq). Warminta quchiyarqan, niykur ulluraakuq ruri llaqtakunaman aykurqan, Sondon ayllukunawan ahukashpa, Chakralla… ¡Warminchu kanaq! Ñuqa, hapallaa Floryánchaw kakurqaa, Hushtiichapa ñawpanchaw chayqa, nikachaq Hushtiichachaw. Ñuqaqa manami lluta runatsu karqaa. Taqay pushuqaq mayupa kuchunchaw, qampawan urpikunapa qutsuyninta wiyashpa, ñuqapa kawaynii upiriqnawnami karirqan; imanaw karpis payqa kikin hunish (hanan patsa) rurinchaw ñuqanawpis kaykarqan, chay (tsay) kikin kallki qishuu kanqanchaw. Yana ñawinkunata kuyapashpa, asiyninta wiyashpa, karullapiq rikapashpa, ichik kushimi karqaa, Hushtiichapaq waylluyniiqa “Warma kuyaymi” karqan, paypaq manaran karqaaraqtsu. Musyarqaanami hukpaq kananta, huk hatun runapaq, chikutita alli astaqpaq, kallishtukunachaw alli astaqpaqwan alli maqaqpaq. Ashmakunata kuyanqaaraykur, chakra runakunapa rayminkunata, kusichaykunata, murukuykunata takikunawanpis harawikunawanpis chay waylla kallkichawwan intipa shumaq achachayninwan shumaq kushishqami kawakuq kaa. Maa huk hunaqqa llapan kapamanqanpiq hitayaamarqan, kay waqachaq, mana munanqaa runakunamanwan mana kaayinqaaman apayamaananpaq. Kutu huk kuchuchaw, ñuqana huk kaq kuchuchaw. Payqa icha (itsa) qunqashqa: munanqanchawmi, shumaq llaqtachawmi kaykan. Ichanqa (itsanqa) mawlallapis, alli wishikuna waatakuqmi kanqa, ashnukunata alli manshutaachiq, ayllukunapis allquchaachiyanqatsu. Ñuqallaaqa, kaychaw, piñashqa, yuraqashqa, alalashqa, ashmakunawpis llakishqa, mama quchapa kuchunman apashqa, achachaq aqukunapa hananchaw kawakullaa."
Pashkuucha,"Ñuqakunaqa chakrachawmi kawayaq kayaa, llaqtapiqpis ichik karunchaw. Wakcha (waktsa) runakunapa kaypa wakpapis ramakashqa wasinkuna kaq. Taytallaallami kapuqyuq (qillayyuq) karqan. Chay (tsay) wamrakunawan pukllayaq kayaa, mana piwanpis pukllayanaapaq kanqanraykur. Achkaq turimi kayaq kayaa. Ñuqami punta kaq karqaa. Qipaaman turii Julian qatimarqan. Wakinkunaqa allaapa ñushpiran kayarqan. Aylluchaw awiluukuna yachayaq, tiyuukuna, turiikunapis. Llapan aylluu ari. Taytaa warmiikuriptin, awiluukuna chakra wasin quykuyarqan. Ñawpataqa ñuqapaq allimi karqan, wiñar hatunyar chakra runa kaytaqa munarqaanatsu. Llaqtachaw taakuyllatana munarqaa, imaakunapis amaanulla kapamaananpaq. Taytaakunata chayqa (tsayqa) mana. Navidachaw hatunna kar, llaqtachaw (markachaw), huk yurikuyta patsaachiyarqan. Kaymi ari chakrachaw pasayaamarqan: Turillaa mana alli chuulu karqanraykur taytaa paytaqa Yaya yurikuynin qaraynin manami qushwantsu nirqan. Ama shuwaraatsuntsu nirqan. Qipa watamanqa Tayta Noel mishkikunata, sinchikunata, trumputa churanaq. Pay nirqan sapatuukunata churaptiiqa kikinllatami chaskishaq nirqan. Wamra ima ruraytapis musyarqannatsu hukkunata munakur, chunka ishkay watayuqpaqnawllapaq munakuq. Taytaapa sapatunkunata churananpaq yarpakacharqan. Chaynaw rurarqan niykur patsaakurqan (puñukurqan). Huk hunaqqa quyalla shaarikurqan qaraykunaman yarpachakushpa. Huknin sapatuchaw huk sayri (tabaco nishqan) pikshata tarirqan, hukninchawna pitayta (cachimba nishqanta). Imachawraq rikakurirqan Julián, tsaykunata tariykur. Payqa ayrayashqa kar llapanta uqranaq. Huk ñushpi wamra ñawpanllachaw yachaq, huk wasimayiyuqpa (vecino nishqan) warmi wamran, Pashkuucha shutiyuq. Payqa Yaya wamrapaqwan Noel taytapaqwan imatapis musyarqantsu. Paykunaraykur, alli kakuq wamrakunapaq, pukllanankuna churayan. Chaytaqa ñuqanchiqpiqmi yachakurqan. Inkakunapa Paskuwasninchaw (pascua nishqanchaw) ayqipa chisillachaw chaamurqan. Sapatuukunaqa patsaypa ratasmi nimarqan, hinaman Tayta Noelta manchaq (mantsaq) imanpis mana churananta maakupakuqnawpis. Ratashpa isanqanchaw (kanastanchaw) huk yana maha midyasta tarirqan. 27 Patsaypa puyushqa karqan. Huknin kaq allaapa uchkusapa kanaq. Pashkuucha yuraq hiiluwan hiranaq. Yana midyaskunaqa chiqchi-chiqchi (mullu-mullu) yuraqas tikrarinaq. Mana alli rikakuq. Hinamanpis yuraqasqana kanaq. Ñuqami Tayta Noel ninanpaq nirqaa: “Chay (tsay) shipashqa allaapa upachi, chaynawpa midyasninta ushakaachinanpaq”. Qawaakunaman (tuquman) kicharaykaqlla, imatapis churananpaqnawllapaq shawarqan. Ñuqa nirqaa, Tayta Noelqa imatapis manami churanqatsu. Payqa waqar qallaykurqan. Chay (tsay) waqaynin llakinaachimarqan: Huk ñushpita waqachiynin. Mamaaman ayrayashqa ayqirqaa qillayta mañanaapaq. Mamaaniiqa munarqantsu hinaman piñapaamarqan, chay runakunaqa Tayta Noelpaq imatapis manami musyayantsu nishpa. Hinamanpis Tayta Noelqa imanpis manami pipaqpis churaqtsu. Chay (tsay) shipashpaqqa taytankuna ima pukllanatapis rantiyanmanku karqan. Mañakuyniykiwan ama piñachinatsu (piñatsinatsu). Ñuqa musyarqaanatsu ima rurayta huk qarayta tarinaapaq. Llaqta runakunaman aywarqaa, chisina kaykaptin, maa imallatapis tarimushaqraq nishpa. Tiyaa Michiitaman charqaa, chay wasipa kanchanchaw huk muñikata tarirqaa. Patsaypa iska (rakcha) kaykaanaq, maa sispaapis (primaa nishqanpis) qunqaykunaqna. Achkurkur wasiita apakurqaa. Allicharirqaa (altsarirqaa). Uchkun kaqkunata hirarirqaa. Paqarirqaa. Tullpachaw tsakirichirqaa. Raatunintaqa mushuqyaarirqan. Chunka ampi uurachawnawna Paskuwa rumpichawqa (víspera nishqan) karqan. Ñuqaqa kushishqana kaykarqaa Paskuuchapaq muñikan midyasman yakashqa karnin. Payna kushishqa tarinqanraykur. Imanawmi qunquriykur payllaakuq, sachakuna (hachakuna) hananchaw rikaykur. Raymi usharirqan, imanawmi laayan (laya nishqan) runakuna chikiykullaayaq. Rimaq: —Imanaw ripunti yakupitaraq chay (tsay) muñikan rantiyaapushqa. Achka qillayyuqchi kayan. —Tayta Noel churashqantanaw iñichiyashqa (iñitsiyashqa), Tayta Noelpis, kikin Kamakuq Yayapis wakchakunataqa (waktsakunataqa) yarpaayantsu. Chay patsapiq shipashqa ñuqakunawan kaq wasi ruraykunata rurapakur, runakunapis chaypaq allaapa rimayaq. Llapan ahayayanqantami niyaq. Ñuqami willakuyta munarqaa, Kasimira, ñuqami muñikanta tarirquu Tayta Noel shutin churayaanaapaq, turiita ulipaynin (llullapaynin) ratanqanpiq. 28 Huk quyaqa, Katachaakuna, uchpas niraq wallpa, puñunapa punkunman sharkuy rikayaanapaq qutsurqan (takirqan). Ñuqakunaqa chay (tsay) llutakunaman iñishiyarqaatsu, ichanqa (itsanqa) Bartola mamaqa kawaykarqanraq, huk chakwasllana. Plaatukunata paqaq churakar pakapakaman niraq. Tulluyashqa qaqllanpis, sinqasapa kaq. Piqanpis huk yuraq paañuwan watashqa kanaq. Hinamanpis chiwqalla (uyulla) kaq. Paymi nirqan wasichawqa pillapis wañukunqami. Kikiyllachawqa paymi wañunqaqa nirqaa. Piraq huk kanman. Milanaypaqnawna patsaypa chakwasyashqa kaykarqan. Huk hunaqna patsaypa pukllallamanna niraakurqaa, chaymanna ichikllallan Alminda shutiyuq chiina chaamurqan. Manchakashqa, upayashqa Paskuuchaqa wañurishqami nirqan. Maa hatun sikyapiq (rarqapiq) hiqakurkunaq, Mallshipa chakraqpiqnaw. Wasinta ayqinqaachaw achka (atska) runakunawan tinkurirqaa. Taytankunawan tinkunqaachaw qampami huchaykiqa (hutsaykiqa) wamraa wañukunanpaqqa niyaamarqan. “Kay warmi wamrami huchayuqqa”, unayllatayan niqta wiyaq kaa. Paskuuchaqa muñikanta paqakuykarqan. Paqaykanqanchaw lluchkaykurqan (lutskaykurqan). Tamya patsachaw kar, achka (atska) yaku miranaq, chayraykur yarqunaqtsu, yaku apakunaq. Pichqa (pitsqa) kuwadratanaw aparqan, chaychaw tariyarqan. Uraninchawraq muñikata hurqayaanaq. Huchachayaamashqanwan (hutsachayaamashqanwan) ñuqa manchakarqaa. Muñikata charirkur (tsarirkur) apakurqaa. Naanichawna Paskuuchapaq tapukurqaa, yaskimarqantsu. Wasiman yaykurqaa, wirtaman witirirqaa, niykur chaychawna waqar qallaykurqaa. Nirqaa: “Ñuqapami huchaa (hutsaa) Paskuucha wañukunanpaq. Ñuqami chay (tsay) ratas mana rimaqta qaraykurqaa. Imaraq pay ñuqapaq nin”. Niykur, ichik shuqapashqana, mama Bartolata willarqaa. Rurashqaata kaayichimaananta munarqaa. Kushirinaapaq imallatapis nimaananta munarqaa. Pay nimarqan Paskuuchaqa imamanpis mananami yarpannatsu, payqa kushinami hunishchaw (hanan patsachaw) kakuykan. Ñuqa ashiqnin aykurqaa, icha (itsa) rikariimanpis nishpa. Altusman lluqakurkurqaa. Hunishkunapa ashirpis tarirqaatsu. Chaychawmi 29 imapis mana kanqanchikta maakurqaa. Chayraykur muñikata charirkur (tsarirkur) qaparipa huchaachirqaa (hutsaatsirqaa). Wirtaman apaykur waqarqaa niykur kayaykurqaa. Piñashqa hina anqupaykar kayaykurqaa. Uchpantana mayuman hitarkurqaa. Niykur mana waqashpana, hinaman imanirchi ichik kushishqana kutirqaa. Wasiman yaykuykarna, mama Bartola wañushqaqa, kanchachaw taykaanaq ñawinkuna kicharaykar Pashkuuchata hunishchaw rikaraykaqnaw."
Laalu pinkulluta puukaq aalu pinkulluta puukaq,"—¿Wiyankiku, yachachikuq? —¿Ima? Pinkullu. Llapan yachakuy upaallallachaw katsun. Mayqantataq chuulukuna wiyaayan taakunankunapiq shaarirkur (ichirkur). ¡Laaluta! ¡Awmi, Laalutami! Laalullatami, yachachikuq, kaynawmi pinkullu puukayta yachan. Laaluqa manami kanmantsu, wamrakuna. Tutayllaran taytan nimashqa illaakushqanta, hinamanpis mananashi llaqtaman (markaman) kutimunqanatsu. Chachapoyastami maman karanqanman aykushqa. —Laalumi, taytay. Qanyanmi chaamushqa, tamyawan ampiraykaqnami (tutaraykaqnami) chaamushqa. Ñuqami rikarquu. Yachaywasichawqa llapannami musyayan (paariynawnami). Llapanpa shiminkunachawnami Laalu shutiqa riman. Hinaman shumaq pallarikaq yakunawpis yachaywasichaw chimpachimpa chimpan (tsimpatsimpa). —Laalumi, tayta… tsaychawmi piqan kaykan. —Awmi, yachachikuq. Chaychawmi kaykan, qam rikaykuy. Pirqapami rikaraykaamun. Rasunpaypami, Laalupa shishu piqanmi yachaywasipa ichik rumikuna pirqanpami yuriramuq. —Qillakuna… ¡apamuq aywayay! Kimsaq yachakuqkuna, hatun chuulukuna, illapanawpis ashiq aywayan, niykur raatunintaqa Laaluta mana charishpa kutirayaamun. Kayllata niyan: —Tayta, ayqillapami aykushqa, lluychukunanawpis sachakunapa rurinpa. —¡Imayka! Yachachikuq qaparirqan— Laaluqa tumalitaq (purichikutaq) tikraykan. ¡Allawchi, huk alli chuulu! 31 Llapanmi chay yanaqita llakishqa yarpaayan, yachayninwan yachaywasita qunqanta. Laaluqa pinkulluta puukaq yachaywan yurishqanawmi karqan, hinaman shuqushpita pinkullu ruraqmi karqan… —Laaluqa yachachikuqmanmi tikrashqa niyanmi, qipa maman allaapa maqanraykurshi. —Awmi imallatapis musyarquumi, ¡Allawchi chuulu! —Chaynawmi waqallapami ñuqata willamashqa, tayta. —Chayraykurshi chaynaw kawan, tayta, may chaypapis llapan llaqtakunapa purikushpashi. —Kananqa, tayta, taytanpa wasinman manashi chashqatsu. Krishi mamanmanshi chashqa. —Taytantapis mananashi imapis ququnnatsu, tayta. Huk haq runatanawnashi rikan. —Kananqa, yachachikuq, miinaman yachaqnashi (kawakuqnashi) aykun. —¿Kachi miinakunamankushi? —Ashi, tayta. —¿Mamanqa? —Tayta, Chachapoyaschawshi qishyakuykan, chayraykur payqa yanapananpaq uryayta munan. —Chayraykurshi, tayta, yachay wayiman shamunqanatsu. Chay uura pinkullupa waqiynin wiyakurqan haqishqa wamrapanaw, llapan yachaywasichaw, llakishqa pukutaq ruusasnawpis, waytarachiq. ¡Wamrakunapa shunqunkunapis sumaachishqanaw tikrarirqan! Wirtachawna kushi waraq quripa achkinnaw (atskinnaw) nitirirqan, maa shumaq alamukunapis llakishqanaw tikrariyarqan. Laalu, pinkulluta puukaq, yachaywasipiq mana kutimuqna aykurqan."
Ñuqa hatun kar,"Peluchinmi shutikuu. Willariyashqayki allaapa llakishqa kanqaata, tukuykuna kaykanqanpa, kushikuyninchikqa wasinchiqpiq aykushqanami, mamaapis mananami ñawpanawtsu asikun, taytaapis uryayninchaw kakun. ¡Llapan hunaqnami hunaqashqa chaykaamun, puñukuykaptiina! Wakin hunaqnaaqa mananami rikaanapistsu. Waraanin shaarikurir puñunanta waquq (makallaq) aywaptii tariinatsu. Llakishqa qaqllanwan mamaanii niman “aykushqanami wamrallay” ¿Imay uuraraq kutimunqa? “Musyaatsu. Taytaykiwan uryaq yanaqinkunaqa kallpay mañakuychaw kaykaayan, chaymi chayta haqiyta munayantsu. Manami llutatsu, manachayqa chaynawmi kanman, wamrallay”. —mamaanii nimaq, niykur ñawinkuna chipapiq qallaqta rikaa. Piqaata (umaata) qasqunman muchkirkachimar waqukarkaman. Waqaqta mana rikaanaraykurchiyaa. Allaapa mallaqaykuu. Mamaata huk tantallaa mañakullaa. Yaskiman: “Kantsu, shuyaamay, maypitapis hurqayta musyaanami, taytayki manami qillayta apamushqatsu. Kanan tarimurqa allichi kaykullanman, wamrallay” —niman—. Bombero nishqan kaarullaata rikaanatsu. Icha (itsa) rantikurishqanachi mikuyta rantimunanpaq. Huk kutimi mamaanii taytaata nirqan: ¿Imanirtaq hukkunachaw uryayta wakin yanaqiykunanaw ashinkitsu? Pay yaskirqan manami nishpa, umalliq (kamachikuq) karqan, manapis niyanman rantikurishqana kanqaata, manami, chaynawtsu kanan. Wasinchikta kutimurqunchik. Taytaakunapa qillaynin mana kanqanraykurmi, awiluukuna kaqta aywakuyaa. Allaapa allimi kayan, tantata, arusta, challwata, achka kashkita quyaaman, mana mishkipaykaamaptinpis, allaapa mallaqaywan karqa llapan ñawichantinmi (verdura nishqan) mikukurkuu. Tiyuukunapis allimi kayan, mishkita, sapatuta, lapista rantiyaamun. Chayraykurmi paykunawan kakuyta munaa. Wasiichaw kaytami chayqa (tsayqa) munaatsu. Kanan yapay kutikayaamurquu, pipis mana kaptin, suwakuqkuna yaykuykur wakin kaqllatapis apakuyashqa. ¿Imanirraq chaynaw suwakuqkuna kayan? Mana alli runatami suwakuyanmanqa, taytaakunaqa alli runami kayan. Llapan ampi mañakuytami yachachiyaamashqa: “Wamra Hishuuchu ampipapis hunaqpapis ama haqiyaamaytsu, haqiyaamaptiykiqa imanawraq ñuqakunawan kanqa. Qamnaw ñushpimi kallaa, qampa wallkiyniykiwanqa liyunnawmi wasillaata taapashaq”. 33 Yachanqaachawqa achka allpami kan. Yachaywasiichaw warmi yachachikuqnii piñapaamarqan qacha (rakcha) sapatushqa aywaptii. Taytaapapis chaynawllami imaypis kakun. ¿Imaraykur kanqanta musyayankiku? allaapa purinqanraykurmi, yanaqinkunawanpis alli kananraykur, pasaahipis allaapa chaniyuqshi. Yanaqiikunawan shumaqmi haytanata pukllayaa, taytaa kushin haytanapa qipanchaw ayqikachaptii. Tutay waytikarkamarqan (aparikarkamarqan) humpiita picharir (pitsarir), niykur nimarqan: “wamrallay… ama pukllaynatsu manachayqa sapatuykimi ushakanqa, manami qilliynii kantsu hukta rantimunaapaq”. Chaypiqmi pukllaanatsu. Taakurirllanami yanaqiikuna imanaw ayqikachayanqanta rikaakurillaa. Huk hanaqnami Danielito ñawpaaman shamuykur nimarqan “chapaqnaw (tsapaqnaw) pukllay, chaynawpa sapatuyki mana ushakaananpaq”. ¡Allaapa kushishqa rikakurillaa, chapaqnaw pukllanqaaraykur! Ichanqa… (itsanqa…) ¿Imaykamaraq taytaa uryanqatsu?... ¿imaykamaraq qillayta apamunqatsu?... ¿imaykamaraq mamallaa llakishqa kanqa mikuyaanallapaqpis mana kaykaptin?... ¿imaykamaraq huelga nishqan kanqa?... ¿imaykamaraq taytallaa umalliq (kamachikuq) kanqa?... Empresayuq runaqa allaapa qillayyuq niyanmi, munanqantashi payqa rurakunan, kachaakumi, uryaqninkuna yapay kutiyaananta manami munantsu. Shipash yachachikuqnii yachaywasichaw niyaamashqa San Martín, Grau, Bolognesi, Bolívar, Cáceres allaapa alli kachaakukunami kayashqa, llaqta runanchikwan suyunchikpaq sinchiyarqan. Chaymi nillaa llapan kachaakukunachi alli kayan. Ichanqa… manatsunchi. Shipash yachachikuqnii nin, huk shumaq Hushti shutiyuq warmimi kan, paymi nin imapis mana alli kaptin aw huk runa mana alli kaptin. Chaytami awilaapa tiliwisiyunninchaw rikarqaa: “hustisyaqa uryaqkunatami yanapan, rasun kaqllatami mañakuyan niqta”. Hushti warmiqa allimi, taytallaapawan uryaqkunapa laadunchawmi karan. Payqa manami pantakuntsu. Ichanqa kachaakuqa, allaapa kallpayuqmi hinaman kaasunpistsu. ¿Imayka kallpayuqnataq?... Allawchi hustisya… Kananchi mamallaanaw waqakuykan ¿Payqa ari manami Peruchaw kamachintsu”. Ñuqa kachaaku kaytami hatun kar munarqaa. Alliqa taytaanaw uryakuq kaasushaq yanaqiikunata yanapanaapaq. Hinaman tiliwisiyunchaw rikarquu imanawmi uryaqkunata pulisiyakuna qatikachaayan. Umalliq (kamachikuq) karninqa yanaqiikunata mana ayqiyaananta yachachishaq. 34 ¿Imaraykur ari, hustisyaqa ñuqanchikwantsuraq kaykan? Chaypaq, kananpiq allillanami kakushaq. Taytallaata, mamallaata, yachachikuqniikunata mañakushaq Hushti warmita riqinaapaq apayamaatsun, chaynawpa yanasan kanaapaq, allquchay kaptinpis yanapanaapaq, chaynawpa mana ullpanashqa waqananpaqwan piñananpaq, runakuna mana kaasuptin. Taytaaqa uryakuqmi hina umalliqmi. Hushti warminami yanasan. Chaymi, ñuqa hatun kar paynaw kashaq, chaynawpa shumaq Hushtipa yanasan kanaapaq, mana kaasuykayaptinpis. Yanapanaapaq yachakushaqmi, yanaqiikunapis ñuqanawllachi yarpakachaayan. Chaypinqa manami hapallaa kashaqtsu."
Ushanan hampi,"Chupan plaasachaw runakunapa shunqunkuna piñaywan puwarqanran. Llapan llaqtachaw (markachaw) taakuqkuna (yachaqkuna), quyallapita chaychaw purwakaayarqan, shipshillapitanami allillapa hustisya shuwayman qayachiyanqanman. Llapan ruraykunapis chayraykur puchurirqan (putsurirqan). Chaychaw uryaqpis punchun umrurishqa, upapanawpis asiyninwan, runakunapa qapariyninwan kaykarqan. Michikuqpis (mitsikuqpis) patsaypa sapuyashqa, chankanpis pukasyashqawan ankuyashqa, sirkankunapis (yawarpa naaninkunapis) kulluchaw shillqushqanaw kaykarqan. Awkispis upaallalla hina upayashqa, kuka chaqchakuq. Shipashna manchakuqnaw, chakinkunapis paqashqa kar asirunaw chipapiq, shillunkunapis kachkashqanaw, llullipankunapis (lulipankunapis) ripuullunawpis yanayashqawan pitushqa. Chakwaspis pi mayta qayapaqnaw, shuntutapis wayrachaw pintichiqnaw. Wamrana llullipanaw wankash chukunwannaw (tsukunwannaw) —asichikuq chukunaw— kukuchinkamalla punchurishqa alalaywanpis tsuktsuykaqnaw. Chay (tsay) achkaq runakunachaw, allqukuna qarwashyashqa iskanaw llimpishqa, chukaru, uyu, hatun piqashqa, waqta tullukunapis chipapiq, shishuyashqa aqcha (aqtsa), lubupanaw rikayninpis, atuqnaw chupashqa, hatun ankuyashqawan muquyashqa chankayuq, —rasunpaypanaw pachka chankashqa— aywashpawan shamushpa mana utirishpa, mana pinqakushpa runakunata muskipashpa, piñashqa rikayninwannaw tapupashpa, allqunaw waqachashpa, kawallukuna mikuyninkuna mañakuqnawpis. Kikin aylluchaw huk runa allquchashqapaq hustisya rurayninmi karqan, kikin yanaqinlla Conce Maille shutiyuq huk waakanta suwapaanaq. Chay huchashqanmi llapan aylluta piñaykachiyarqan, kikinlla kimsa kutina shuwakushqa kar. Chayqa manami imaypis aylluchaw karqantsu. Kaypaq ayllu runakuna niyarqan, kayqa yayakunapa allquchashqa hustisyanmi, kayqa hatun astaytami wanakan. Inti ramarishqachaw, ayllupa chimpan (tsimpan) wasichaw, tita qachqa miisachaw, inkapa tita qirunwan rurashqachaw, yayakunapa willapaakuyninwan, tribunalchaw ruray qallaykurqan, yanqalla shimi rimaykunawan, chaqchaqkunapa shumaqlla yanqa rimayninkunawan. 36 Chayllana yayakuna chaqchayninkunata haqiriyarqan, qumiryashqa (quyuyashqa) wullush kachuykaayanqan tuqariyarqan, pushuqaykaq shiminkunata makinkunawan pichapashpa, chaychaw awkis Marcos Huacachino shutishqa purwakayta (huntakayta) pushaykaq nirqan: —Allaapanami chaqcharqunchik. Kukami hustisya rurakaychaw willapaakuyninta qumaashun. Kanan chayqa alli yarqunanpaq upyashun. Huk umalliq qushqanta huk hatun chakta qiruman (washku chaqakunaman) tishaypa tishar qallaykuyarqan. —Kanan chayqa Cunce Mailleta apayaamutsun —Huacachino nirqan, upyayta llapan ushariyaptin. Wamaqta, chuskuq wira runakuna tribunalman manyashqata (pankashqata) apayarqan, kay tribunal runa ayka watayuq kanqan musyaytsu kanaq, hinamanpis hatun sinchiyuq piñashqa runa kaq, chaychaw kaykaqkunata qayapaqnaw rikayninllawan mikuriqnaw niraqtukuq. Chaynaw kayninwan, yawarchashqa, qatipaqninkunapa chariyninwan, allqukunapa kaniyninwan llapan llatapankunapis karqan. Kay chakra runapaqa kallpayninpis wakamannawmi nirarqan. Imanawmi chakra runa kaynin karqan, kurkunpa sinchin, nikachaq rikaynin, wiraquchanaw kaynin, ñawinkunapis yawaryaykaq, shumaq shunqu runa, kallpayuq kayninpis rikakuq. —¡Kachariyay! —apayaamuy nishpa kikin rimaqkunapa shiminkuna wiyakurqan. Kacharishqana Mailleqa rikrankunata krusarirqan, qala piqanta pallarirqan, piñashqa rikayninta umalliqkunapaq ramaramurqan niykur shuyarqan. —José Ponciano haqachiyaashunki, qanyan miércoles nishqan hunaqshi mulinirapa waakanta suwaparqunki, niykurshi Obasta rantikuq aywarqunki. ¿Imataq ninki? —¡Rasunpaypa! Ichanqa (itsanqa) Ponciano qanyan wata huk tuuruta suwapaamashqa. Chaypinqa hapana-hapananami kayaa. —¿Imanirtaq chaypinqa kihakurqaykitsu? —Manami pipis hustisya ruramaananta wanaatsu. Ñuqaqa kikiymi rurayta yachakuu. —Yayakunaqa manami pipis hustisya rurayamunanta munayaatsu. Ruraq kaqqa derecho nishqantami uqran. Ponciano ñuqapaq rimaqta wiyar, nirqan: 37 —Mailleqa ulikuykanmi (llullakuykanmi), tayta. Suwanqaa tuuru ninqanqa Natividad Huaylastami rantiparquu. Nitsun, kaychaw kaykan. —Rasunpaypami, tayta nishpa —huk chakra runa yaskirqan, umalliqkunapa miisanman witiykur. —¡Allqu! —Qaparirqan Maille, patsaypa piñashqa Waylasta yaskishpa— Allaapa suwa Poncianonawpis kanki. Llapan rantikunqaykimi suwashqalla. Kaychawqa llapanmi suwapaanakuyan. Chay hitapaanakuywan, yayakuna, puñunaqnaw kaykayanqanpiq, ahayashqa tapsipaakuriyarqan, hinaman achkaq ayllu runakuna wirunankunata (shukshunkunata) piñashqa qaparipa pallariyarqan. Tribunal umalliqninqa manshulla, ichik wiyaraarir, qaqllan patsaypa piñashqa nirqan: —Cunce Maille, llutantami niramunki hinaman llapaata asharayaamanki. Ayllupa hustisyanman churaykurmi astayashqayki, ichanqa (itsanqa) umalliq kayanqaaraykur mana alli kanqa, José Poncianota rikaykur, hina miisapa huk laadunpa Mailleta rikaykur yapay nirqan: —¿Aykaraq waakaykipa chanin, Ponciano? —Kimsa chunka sulis, tayta. Wachanaykarqannami, tayta. Kay yaskiyninwan umalliq llapan kaykaq runakunata kaynaw nirqan: —¿Pitaq Poncianopa waakanta riqin? ¿Aykaraq Poncianopa waakanpa chaniynin? Achkaqkuna hinallanllachaw, awmi riqiyaami nishpa yaskiyarqan, kimsa chunkachi chaninqa waataqnin ninqannawpis. —¿Wiyarqunkiku, Maille? —umalliq nirqan. —Wiyarquumi, qillaynii manami kantsu chaninta qunaapaq. —Uushaykikuna, chakraykikuna, wasiyki kapushunki. Huk uushaykikunallatapis qumunaykimi, qam manami kaychaw kankimantsu, kimsa kutinami suwa kaypa qam ñuqakunachaw kanki, hikallami Chupanpiq manana kutimuqna aykunayki. Puntakaqchaw alli kanaykipaq hina manana kutipanaykipaq willapaayarqaq. Munarqunkitsu. Yaachishun (yaatsishun) nishqanta allqucharqunki. 38 Ishkay kaq kutichawqa Felipe Tacuchewan alli kanaykipaq niyarqaq, payta chunka uushankunata suwaparqayki. Hinaman alli-katsishunta wiyakurqaykitsu, runa suwashqaykiwan alli kayta munarqunkitsu, imaypis wiyaachishpa, qayapaakuykarlla kakuykanki… Kananna Poncianoman kay mana alli kakuy ratashqa, waray musyakaytsu pitanaraq ratanqa. Llapanpaq mana allimi kanki. Kanan chayqa (tsayqa) chaaramushqa hitarishunwan hitariyaqnaqpaq. Aykunaykimi manana imaypis kutimuqna. Kutimuptiykiqa imanaw kanaykita musyankinami: charirkur (tsarirkur) ushanan-hampitami rurayaashaq. ¿Alliqku wiyarqunki, Cunce Maille? Maille umrunkunata charirkur patsaypa piñashqa tribunalta rikarqan, “wallki” imanawpa qatipaychaw rimay pakanqanta yarparqan, niykur ichik kukata hurqarirkur shumaqllapa chaqchar qallaykurqan. Yayakunapa umalliqninpis mana upikarqantsu suwapa kayninwan, yanaqinkunata rikaykur, kutiparqan nir: —Yanaqikuna, kay runa ñawpaakunachaw kaykaqqa Cunce Maillemi, kimsa kutipana ayllunchikchaw suwakushqa. Suwakushqanta musyanchiknami, manami rasun kaqninllata nishqatsu, mana suwakushqanta alliqllaqa nimushqatsu. ¿Imatataq paywan rurashun? —Kaypiq hitarishun; hitarishun nishqanta rurarishun, —huk shimillachaw yayakuna yaskiyarqan, niykur upaallaariyarqan yapay. —¿Wiyarqunkiku, Maille? Alli runa kanaykitami munayarquu, chaynaw kaykar munarqunkitsu. Hitarishun nishqan qamchaw hiqanan. Niykur shaarirkur llaqta runakunata qaparishpa nirqan: —Kay runa kaychaw rikayanqayki Cunce Maillemi, paytami suwakuq kayninpa kay ayllupiq hitashun. Imayllapis chakranchikman yapay kutimuptinqa mayqanchikpis wañurachishunmi. Ama qunqayaytsu. Umalliqkuna, chariyay (tsariyay) kay runata niykur qatiyaamay. Yayakunaqa suwa runapa qatiyninwan hina ayllu achkaq (atskaq) runakunawan plaasapiq yarquriyarqan, llaqtata chimpariyarqan (tsimpariyarqan), niykur rumi-rumi naanipa chullukllayllapa (tsunyayllapa), ichanqa “shukuyis” nishqan tablapa waqayninllawan uraayarqan. Chay (tsay) llapanqa runakunapa upaalla aywayninmi karqan. Allqukunapis rinrinkunawan chupankuna llapikashqa upaallalla aywayaq, llapan kashqankunata musyaqnawpis. 39 Niykur chunka pichqa uurapitana rumi-rumi, kasha-kasha qaara naanipa aywayanqanpa —michiqkunapawan kapish (kaprish) naaninkunanaw—, yayakunapa umalliqnin alkaldipa vara nishqanta pallarirqan, kayqa karqan mullu-mulluwan qillay waytawan shumaqyashqa, kay llapan aywaqkuna ichik mayupa kuchunchaw shaaraariyarqan, maa kay ichik mayuqa Chupántawan Obaspa chakranta rakiq. —¡Kachariyay kay runata! —varayuq umalliq qaparirqan. Niykur suwakuqta rikaykur nirqan: —Cunce Maille: Kanan hikapiq chakiykikuna chakraakunata mananami harumunaykinatsu, manachayqa hirkaakunami piñakurkuyanqa, chay piñayninwanqa kusichaakunami allitsu kanqa, kallkikunapis tsakirinqami, hinaman qishyapis chaamunqami. Mayuta chimparir kaypiq manana kutimuqna aykuy. Maille yapay achkaq runakunapa qaqllankunata rikarqan, chay piñashqa rikayninwan, mana suwanawpis, yayapa rimayninta wallkirqan, niykur patsaman tuqariykur patsaypa piñashqa nirqan: ¡Ismayta mikuy! Chusku pintiypita Chillan yakukuna tsapaykurqan, niykur chimpa hacha-hachakunapa illakaarirqan, allqukunana tsunyaqpa (chullukpa) aykuq runata rikaykur ayrayakuyaanaq, chayraykur piñashqa waqyakuyaanaq (anikuyaanaq), chuya ichik qapariq mayupa yakunman mana yaykushpa. Pi may runapaqpis hitayninqa allitsu, huk chakra runapaq, Cunce Maillepaqnaw, kay hitayninqa ayllupiq allitsu karqan, llapan kapunqan uqrayninqa: chukllan (tsukllan), uushankuna, hirkan, chay llapanqa ayllunkunapa shunqu nanayninmi karqan. Hitarishun nishqanqa mana alli runapa kawayninchaw wañuyninmi, chaywanqa ñawpa runa kanqanman mananami kutinnatsu, kay hitaywanqa ayllupa punkuyninta wichqayninnami. Chaywanqa kallkikunapa, hirkakunapa, hallqakunapa, sachakunapa purikuq kakunanllapaqnami haqirinchik, manachay (manatsay) hinaman hatun llaqtakunata uraarir mishtinaw kawakunanllapaqmi, rasunpaypa chayqa, huk kuyaq chakra runapaqqa pinqakuyninmi. Cunce Mailleqa ankaylliqmi (rebelde nishqan) karqan, manachi hitayanqanta haqikunmantsu. Ishkay kallpakunami chakran uqrashqanpaq shunqun nanaq: Mamanwan chukllan (tsukllan) ¿imaraq mana paywan maman kanman? Kay yarpakachayninmi ayrayaachiq. Chay llakiyninwan, shunqupiq piñayninwan, pukutaynawpis, ayrayaypa yarpachachikuq, chay ichik purikuy 40 hunaqninkunapiq utishqana kanaq, chayraykur ampipa ichik mayuman, chullukyashqa markaman, hina allqukunapis mana waqachaqlla kutinaq. Sinchiyuq, kallpayuq kanqanmannaw Mailleqa, mana harunan chakraman hapar, huk maki shunqunta chariqtanaw maakurqan, hinamanpis manchanarqan (mantsanarqan). ¿Imapiqtaq manchakushaq? ¿Wañuypiq? Paytaqa wañuyqa imapis ququrqantsu, chaynaw kawayninwan yachakashqana kanaq, chay (tsay) mana kashqannawlla llakichinmantsuraq? ¿Chaypaq illapan pachak pashtaqyuq kanaqtsu? Chaywanqa llapan Chupan markata wañuchinanpaqwan munanqanman ayqikunanpaq alli kanaq. Kay chakra runaqa illapanwan hapayllapa sachakunata kicharkichar kikin qaara-qaara apayanqan, hitayanqan naanipa kinrarqan, chay naanipaqa uraayaqllami manami lluqayaqtsu, Chupan runakunapa hustisyan rurakuyananllapaqmi kaq. Chayqa llaqtapa Tarpeya qaqanawmi kaq. Chay wichay (tsay witsay) naanipa nakayllapa qishpirirqan, llaqtachaw kaykarna, huk wasipa chimpanchaw, kuntu rurinchaw kuchipa waqachayninnawpis, llakishqa qaparirqan. Punku kichakaarirqan hinallachawna ishkay rikrakuna waquqta (makallaqta) maakurirqan, niykur wiyarqan kaynaw niqta: —Yaykaramuy, wawallay yaw, yaykaramuy, achka ampinami shuyarayniykiwan mamayki puñunnatsu. ¿Rikayashurqunkitsuraq? Mailleqa, manami nishpa, umrunkunata ayllukurkur yaykurqan. Yayakunapa willapaakuyninwan, chakra runakuna wasinkuna kuyanqanta musyaq, imanaw haqchaw kawakuy kanqanta musyaq, chaypaq patsaypa piñashqa, llakinashqa yarpakacharqan: “Mailleqa imayllapis kay ampikunallapa kutimunqami, Mailleqa atuqmi, manami manchamanchiktsu, chikimanchikmi, chakwas Nastasia ñawpanchaw chaqchayta munaptinpis, manami pipis qipaachiqnin kanqatsu”. Yayakunaqa allimi yarpakachaayaq. Chukllami (tsukllami), mana alli runa imaykarpis kutimuptinqa tuqllan kanqa niyaqmi. Chayraykur ampipapis hunaqpapis mitanakur watiqayaananpaq (michipayaananpaq) churakaayarqan. Chayraykur chay ampiqa, Cunce Maille wasinman yaykuriptin, huk tukuyrikaq yayakunapa umalliqninman willakuq ayqirqan. 41 —Cunce Maillemi wasinman yaykurishqa, tayta, Nastasiami punkun kicharishqa —tiipullllana, patsaypa manchakashqa, liyunta, allquta rikaqnawpis qaparipa ninaq. —¿Rasunpaypaku, Santos? —Awmi, tayta. Natasiami waqukurkushqa ¿Pitaraq chakwas Natasia waqunman, tayta? Cuncemi… —¿Illapayuqku? —Illapayuqmi, tayta. Hurqaq aywarninqa, llapanchik illapashqami aywashun. Cunceqa allaapa chikimi, hinaman illapanpis allimi. Chay willakuyqa llapan llaqtapa raslla witsikaarirqan… “¡Cunce Maillemi chaamushqa! ¡Cunce Maillemi chaamushqa! Chay shimillatami manchakashqa llapan kutipayaq. Chayraykur llapan purwakaariyarqan. Runakuna hatun shukshunkunata hurqapaakuyarqan —wañuchikuq shukshukkunata— warmikunana wasinkunapa chimpanchaw unchuypa (chunkuypa) ruyruta rurayaq, allqukunapis chayta maakurir qayanakuqnaw waqachaayaq. —¿Wiyankiku, Cunce? —Nirqan chakwas Nastasiaqa, punkuman rinrinta kinkashaykur, chaychaw Cunceqa chaqchar taykaq, qunqashqanawpis imapis ququqtsu—. Hapaykuna shamuqtami maakuu, allqukunapis tapunakuyan pitaq haqpiq shamushqa nir. ¿Manaku wiyanki? Rikaayaashurqunkichiyaa. ¡Imaqraq shamurqunki, wawallay yaw! Piñashqanaw qiptsiykacharqanlla (chimlliykacharqanlla) niykur nirqan: —Rikarquqnami, chakwalitallay, wasichaw mishkilla kukaata chaqcharirquu. Aykushaqna. Huk hunaqnachi kutimushaq. Kay chakra runaqa raslla shaarirkur mamanpa waquyninta (makallayninta) chaskirqantsu, punkuta kicharqan niykur piqanta patsallapa hurqarir rikachakurqan. Imapis karqantsu, manachayqa hirkakunapa qarwayllunlla (akapananlla) achiksar qallaraykarqan. Mailleqa atuqnawpis, alli chakra runanawpis, chay (tsay) chullukchaw (tsunyachaw) musyaq karqan. Mamanta nirqan, huknin kaq puñunaman ayway niykur laatakurkuy, payqa qipaman kutiykur pintiykur ayqikurqan. Chayllana, tamyanawpis, chukllapa punkunchaw allaapa illapaywan pashtakurqan, hinaman wakin purwakashqa runakuna qaparillapana yuripaakayaamurqan: ¡Wañuy Cunce Maille! ¡Ushanan hampi! ¡Ushanan hampi! nishpa. 42 Maille pachak hapayninchaw ayqikaptin illapaykuna yapay qipaarachirqan, niykur mishinawpis chusku pintiywan kapillapa lluqarqan, niykur llapan sinchinwan qatipaqninkunata illapar qallaykurqan. Llaqta (marka) runakunaqa imayllapis rikaayarqantsu, kay kallpashqa runatanawqa. Chunka kuti ayllukunapa illapayninwan ratachiyaqtsu, ardaylla kaq, payqa huk illapay yaskiyninllawan pachak kuti qaparkachaachiq. Ishkay uurallachaw maqanakuyta chunka ishkay suwakuqkunata qipachaw haqirirqan, llapanpiqpis huk yayata, chaychaw llapan llaqta runakunata piñaypa shaarichinqantapis puchurachirqan (putsuratsirqan). —¡Kayniykuna, allqukuna! —qapariq Maille, llapan chakra runakunata illapar—. Chariyaamananpaqpis pichqa chunkataran wañuchishaq. Cunce Mailleqa pichqa chunka allqu Chupan llaqtakunami. ¿Maychawtaq Marcos Huacachinoqa? ¿Ichik iskutaku (kaltaku) shiminpaq kay shipinawan munan? Shipinaqa armapa kañunninmi kaq, llapan laadumanmi tumarmi kayqa wañuchikuq. Kay manchakay mana ushaqnaw karqan, yayakuna unay illapapakurir, kay sinchi runawan chuyanchayta (tsuyantsayta) ashiyarqan. Huk pushaqninkuna llapantami aaninan, kikin kawaytapis aaninaq, piñakuyninkuna, kallpankunapis maytaraq aywarqan. Chaypaqqa huk atuqnaw runami alli kanqa, payqa Maillemi karqan, llapantapis rimayninllawanmi aanirachiq. Pinachi José Facundota, makinwan tuksishpa, nirqan. “Rasunpaypa — wakinkuna qapariyarqan—. Facundoqa munarqa atuqtapis ulipanmi (llullapanmi), hinaman piñashqa hirkatapis qachwachinmi (qatswatsinmi)”. Facundoqa shumaqlla aanirir, illapanta pirqaman churarir taakurirqan, niykur huk aptay kukanta hurqarir chunka tullmikama (minutukama nishqan) qatipar qallaykurqan. Kukata qatipaarirna hina kukapa mishkiyninwan pirqata pintirir pampaman winqu-winqu pintipa pintir, qaparillapa ayqir qallaykunaq: —¡Yanaqi Cunce! ¡yanaqi Cunce!, Facundomi rimapaashiniykita (parlapaashiniykita) munan. Cunce Mailleqa aywananta aanirirqan, lluqakunaman taariptinna tapurqan: —¿Imata munanki, Facundo? —Uraamunaykitami mañaq, niykur aykuy. —¿Pitaq chaynaw nishurqunki? 43 —¡Yayakunami! —Yayakunaqa supaypa wachashqanmi kayan, yawarta muskir upuyta munayan. ¿Ñuqapata upuyta manaku munayan? —Manami; yayakunami qamta ninaqpaq kachayaamashqa, munaptiykiqa waquyaashunki hinaman qamwan kikin wishinachaw (chaqanachaw) chaktata upyayanqa, chaynaw kaptinqa mana kutimuq yarquniykita haqiriyaashunki. —Wañuchiyaamaytami munayashqa. —Paykunaqa manami; ushanan hampimi, ñuqakunapa liyniikunaqa. Ushanan hampimi llapanpaqpis, ichanqa kananqa qampaq manami rurayanqatsu. Kallpayki kapushunqaykipiq aqchikashqami kaykaayan. Yayanchik hirkatami tapuyashqa, paymi mana yatashuyanaykipaq nishqa. Hinamanpis kukata qatipayashqami, kukapis chaynawllami nishqa. Llakinashqami kaykaayan. Cunce Maille ima rurayta musyarqantsu, imanaw kaykanqanta yarpachakurir, kayqa mana ushakaq manami kanantsu, illapakunapis usharinmanchi, hinaman mallaqaypis chaamunmanchi, chaynaw yarpakachashpa uraq (ulaq), niykur nirqan: —Waquytapis, chaktatapis munaatsu. Kayman illapaanaq llapan yayakuna shayaamutsun, hinaman ishkay chunka hapayllachaw hirkanchikta, aykunaapaqwan haqirayamaananpaq, mañakuyaatsun. Maille mañakunqanqa allaapami karqan, Facundo ima rurayta chay (tsay) mañakuywan musyarqantsu, manami payllachawtsu chuyanchaynin (tsuyantsaynin) karqan, hinaman ushanan hampi atipaynin hananmanqa imapis kaqnatsu. Facundo imatapis rurayta mana maakur, allqupa chupanta harushqanawpis asikurirqan, niykur yaskirqan: —Munanqayki aaniqniykimi shamurquu. Wawqiinawmi kanki, chaymi wawqiitaqa munanqanta aanii. Niykur rikrankunata kichaykur, yaparqan: —Cunce, ¿Wawqiyki Facundopaq manatsuraq huk waquynin (makallaynin) kan? Ñuqaqa yayatsu kaa. Waraymi nikachashpa llapan Chupanta nishaq, qam sinchiwan waqunakunqaata. Mailleqa chay ninqanpaq asinar illapanta ñawpanman haqirirqan niykur Facundota waqukurkurqan. Chay tanqaynin manchaypaq karqan. Shumaq waquy (makallay) kanaqtsu, manachayqa hatun rikrankunawan 44 llapiriqtanaw (lapiriqtanaw) maakurqan, kuyaychi nishpa, yarpakachaarir paypis tigrinawpis huklla pallaripa tañurqan, niykur pampapa wichaayarqan (witsaayarqan), Facundo lluta kuyuyninwan Mailleta hiqarqachirqan, ishkan hanawara patsapa ashanakushpa kuchpakaayarqan. Ishkan suqsipakuyninwan tullunkunapis qachachaq, qasqunkunapis huryaq, Mailleqa llalliyninwan (laliyninwan) hanawaraarirqan. —¡Allqu! yayakunapiqpis allaapa —piñashqa qaparirqan Maille— rarachaw llipshishqaykimi qalluykita mikurir. Facundo ñawinta qimchirkur (qimtsirkur) piñashqa qaparirqan: —¡Yaanami!, ¡Yaanami!, ¡Yaanami! ¡Ushanan hampi! —¡Upaalla, hayu (traysiyuniiru)! —Maille yapay qaryarqan, Fanundota shimichaw kutaykur hinaman kunkapiq charirkur hatun lawsa (lamati) qallunta qapurirqan, piqanpiq challwata chariqnawpis, kurkunpis uraypa llushushuqnaw karirqan. Maille nikachashpa asirqan, kuchilluta (kutsilluta) hurqarir chikinpa qallunta ruqurirqan, niykur pampata kutiyta munarqan. Chaychaw wakin runa kaqkunana rundariyarqan. Piqanchaw huk wiluy upayaarachirqan, waqtanchaw kuchilluwan tuksirnin tashtapaarachirqan, qasqunchaw huk qumpay (saqmay) charanqan kuchillunta kacharachirqan. Chaynaw kaykar, kutaypa haytaypa llallirir wasinman ayqikurqan. Purwakashqa qatiqninkunaqa awqaariyarqan, mamanpa rikrankunaman hiqanqanchaw chunka kuti tuksiykachaywan kurkullanta lapsuriyanqan (tañuriyarqan). —¡Ama chaynawqa rurayaytsu, taytakuna, shunquumi nanan!— Qaparirqan chakwas Nastasia, qaqllaman yawar chispashqa hinaman wamranpa hiqayninwan. Chay rurayqa manchaypaqwan llakipaqmi karqan. Kuchillukunapis, tuksiywan utishqanawpis, ruqur qallaykuyarqan. Huk makiwan shunqunta sutanqanyaq hukninqa ñawinta hurqaq, huknin makin qallunta ruqunqanyaq hukninna aqishninta tishaq. Chay (tsay) qaparishpa, asikachashpa, ashashpa rurayaq, hinaman allqukunapis wañuchiq chankankunapa rurinpa muskiyaq, yawarmanpis sinqakunata yakayaq. —¡Qarachaashun! —Huk rimay wiyakuq. —¡Qarachaashun! —Pachakyantin kutipayarqan yaskirnin. —¡Kallkiman paywan! —¡Kallkiman! 45 Chayllachawna kunkanman huk waskata kipuriyarqan, niykur qarachar qallaykuyarqan. Ñawpata llaqtapa qarashtaashun, yayakuna niyanqannawpis, llapankuna musyayaananpaq, imanawmi ushanan hampi kanqanta, niykur qaara-qaara naanipa qarashtaayarqan. Qarashtaqkuna, kallkipa chakinmanwan Chillan llaqtapa kuchunman chaariyaptin, Cunce Maillepa piqanwan washa tullunllana kanaq. Wakinqa qaarakunachaw, rumikunapa puntanchaw, allqukunapa shiminchaw ushakaariq. Huqta killapiqpis, Maille wasinpa punku chakanpiq (tsakanpiq), tsakishqa, winqushqa, qarwashyashqa, wirasapa aqishninkuna, wayta kuruunanawpis rikakurqanran. Chaykuna Cunce Maillepa aqishninkuna karqan, yayakunapa hustisyaraykur chaychaw churararqan."
Hanaq patsaman,"Atuqkunapa naaninkunapa shamunaq. Qamna rikaq kanki, hirkakunachaw sutaraq pukutay naanikunata, yuraqkunapa plaasankunapiq. ¿Umapiq? ¿Hanaq patsapiq? Piraq musyan. ¿Paytsuraq rasunpaypa? ¿Emilia Huayhua, mamayki? Icha (itsa) ari. ¿Manaku wañushqa kaykarqan? ¿Manaku kachaakukuna ilikuptirpita washanman bomban hitayashqa? ¿Manaku qam kikiyki kayashqa tullunkunata chay (tsay) shuqushkunachaw, Apurímacpa kuchunkunachaw, rikarqunki? Imaraq kanan nikanki ari, plaasa kuchunpiq qayayaashunqayki rikanqaykipaq, hitaraykaq kanqaykipita, sinqapawan rinripa yawaryashpa, qasata (qahata) mana maakushpa, kiriykikunaman millwanawpis hiqaqta rikar. Waraaramunqanami. Hunishchaw (hanan patsachaw) paqaspa waraq quyllurpis (kuchi pishtaqpis) yarqaramunnami, achiksayta yawaryaachishpa. Waraka wikapaq runakunapis shayaamunqami, haachankuna, piikankuna (wikapankuna), haqrash illapankuna charishqa (tsarishqa), maa “sindirista wamra” (terruco wamra) kawaykanraqtsunchi nishpa. Yuyayniykita apamushqanawpis, hapayninkunata wiyanki, plaasaman purwakashqa (quchukashqa) yaykamuqta, ahaayaqtawan qaparipa lluta rimayninkunata, ichanqa qamqa qipankunachawnami kaykanki, qamman chaamuqta maakurir, qipayashqa hiilupa wayrantanaw haqirishunki. Kananqa mana lasaq kurkuykiwan, patsa pukutaypa qitunnawpis, plaasa kuchunpiq shaypa (ichiypa) rikaraykaamunki, kurkuykita haytakuykaqtanawpis. Yarqaramushqa tayta Intip, hirkakunaraykur yawarchashqa quñuq qurin (hurin) ramashpa kaykan. Chayyaq warmikuna quyapa lluta parlakuyan iwkaliptuchaw urpikunanawpis, illapapiq rantinnawpis, runakuna piikunkunatawan paalankunata apayaamushqa. Plaasapa kuchunchaw qarachaykayaashunki. 47 —Kayman, kayman —teniente gobernador nishqan nin, kunkanchaw chalinarishqa, shillpi chukurishqa (tsukurishqa)— kaychaw chakipa chakatatanawpis rikrankuna kicharishqa Antaqucha naanita rikaraykar, terruco nishqankuna yapayqa kay kuchupa manana yaykayaamunanpaqna. Rikaraykanki imanawmi allpawan kurkuykita chapayanqanta, wakin warmikuna niyanqannawpis, Wawallaran kanaq ari, mamanraykurchi chayman yaykurqan. ¿Mamaykiku? Naaqa rikanqaykillapa kutichinki, uma Escalón urayninpapis ama (mana). Chaychaw, tiyuyki Sabinomi yuriramun. Ashnunkunata ishchaw nishpa shaarachin pampayniykita rikaananpaq. Witinki. “¿Mamaykiku?, kawaykanku, nishunki, umaninchawmi shuyaraykaashunki rikaarirquumi”. “Arday nishpa, yaskirinki, arday, qampis wañushqami kaykanki”. Chaypinqa mana yaskishushpa, puntayaananpaq ashnunkunata kumar qallaykun, naanipa aywayaananpaq. Aya wasiykiman chakata hawiyanqanyaq, llakinashqa churakaarinki, aya marka qutunman naanita rikaykur, chaypa illapakuqkunawan shipshi chaamunqaykita, ulikuqkunata (llullakuqkunata) astaynin qunaykipaqshi “Shaariypa chuntayuqninta (autoridad nishqanta) maakuchinaykipaq”, chaynaw yanaqi “Wence” umalliqpa rimaynin karqan. Chaychaw kananqa rikakuykanki, achkashpa (washkipa) qaratsanwan pitushqa, wakinnawpis wayaw (ramrash) sachakuna kallki kaqpa yaykuykaamunki. Rinriykikunachaw waqanran yakupa kullkull waqayninwan rikachakuq warakakuqkunapa qapariyninwan: ¡Terrucos nishqankunami atakayaaman! ¡Atakayaaman! rumi-rumita pintishpa ayqinqanchaw, hina wayraman illapata kachashpa, tumpayman yarpakachaarir manaada kanqanta aw mana manaada kanqanta… Chaymanmi llapanpiq warakakuqkunapa patrullankuna yuripaakayaamurqan, hinamanpis ayllukuna allqunkunawan, warminkunawan yuriyaamurqan, chay (tsay) kikinchawmi qamkunapis dinamitakunata pashtachiyarqayki, kaynaw qaparishpa llapan uli (llulla) runakuna wañuyaatsun nishpa. Chay kikinllachaw ishkay, kimsa, chusku warakakuqkuna yawar shututikar hiqayarqan, niykur huk ayllu runa, niykur huk warmi… Chay mana llalliqkunata ayrayaachiyarqan, chayraykur illapashpa, warakawan rumita wikapashpa, hinaman tukrukunawanpis, kurkupurapis qallaykuyarqan “yanaqikunata (terrucokunata)” qipaachir, niykur ayqichiyarqan “imapis quqamarqantsu” ullqukunatawan warmikunata mashtaraykaqta haqiriyarqaa. 48 Qam kikiykimi qiriyashqa hiqarqayki warakakuqkunapa rumi wikapayninwan, hinaman puyukunapa qipanchaw dinamita laatakunata wikapaq kanki. Teniente gobernador nishqan shinwakunachaw, rumikunachaw, qucharaq yakukunachaw ayrayashqa qapariq llapan qipaqkunata qatirnin, ¡“Llallirqunchik! ¡Llallirqunchik”!... Kananchayqa wakin yanaqiykikunata pampaykaayan, munisipyu wasipiq qarachaypa hurqarir. “Huk llapan kuchuchaw churakaayaq, llaqtapa yaykamuyninta taapayaananpaq… Chaychaw runakuna washkuta makyanakushpa kaykaayaptin, pichi wamaqta qaparin plaasapa wakninchaw aya markaykita tukshishpa (tuqushpa), ¡Rikayankiman! ¡Rikayankiman! ¡Emichaqa wamrapa aya uchkunman waytankuna churarishqa! —¡Maychaw! ¡Maychaw! —yapay llapankuna rikaanakuriyan. Kikiykimi ñawiykita alliq kichanki, chaynaw kaykar paytaqa maychaw kaykanqanta rikankitsu. —¡Illakaarishqanami, Tomasapa wasin qipanpa hiqarishqa (aykushqa). —¿Imanawshi? Payqa wañushqataq, manaku musyayarqunki? —¿Ichanqa… waytakunaqa? —¿Waytakunaqa?... Kanan ayqikaayan. Qam kikiykimi ayqikanki. Chaychaw kapllallaykaqwan (frescas nishqan) purun waytakuna kaykan. Pallarirkur muskiyan… ¿Maypitaraq apamuq? Wak chimpa Pampas mayupitachi, chayllapami hinaman chay (tsay) kikinllachawmi kaq: Atuqwarkuchaw. ¿Atuqwarkupiq?, ¡manami!, ¿piraq chay (tsay) pachan kuchillunawpis puntash qaqaman lluqanman? Paychi aywarqanqa, warmi wamran kaq, ¿manaku musyayarqunki? ¡Achachay!, yaqa hupaychi kananqa. Wayra warmitsuraq, piraq musyan, wayra warmi. ¿Manaku?, turmanyay warmi icha (itsa), Tulumanya yaya Amarupiq… Wiyakuynaykita haqirinki Shawiwan tinkuq aywaykankiraykur, yapaymi ashnunkunata qatir shamuykan, hinalla, Ocrospita kutimunqannaw, imaypis Zaragosopa chaqnayninta (shawayninta) apashpa uraamuq. Ichiklla piñashqanaw rikaashunki. Imata shuwararqayki, mamaykiqa Changa naanipanami aywaykan. 49 ¿Changata? ¿Chaypa wañushqa aywaqkuna niyashqan?, ¿Chaypiq patsay llaqtapiq aywakuyllayta (despedida nishqan) rurayanqanpiq? Awmi, chay (tsay) kikinpa. Payqa, payqa maytataq aywarqan? “Ñuqaqa huk naanipami aykuu” Llakishqanaw, utishqanawmi qaqllan rikakun. Makinchaw rikanki. Chaychaw yawaryaayan ñawpa rukanakuna kayanqanchaw. Allawchi, chay patsakunapachi purikuykaallaq “watakunata” ashir, chay qura hupaykunapa rukanankunata wiñachiq uqrayashqanta Coropunata lluqayta munayashqanchaw, kayqa hatun hirkami, chaychaw Awkikunawan wañushqakunapa haaninkuna kawayan, kawaychaw rurayanqanta rurar. Karuukuriptin, waqayta munaqnaw, qampa shunquykipis llakinan, allaapa chay kutipiqpis sindirukuna apakuyanqanpiq, hatun maqanakuyman aywashun yanaqikuna nishpa, tuurunkunawan chakranta yapyaykar. Payqa aywayta munarqantsu. Imanawkarpis, huk haqrash illapan washaakunanpaq quykur apakuyarqan… Awilu allaapa llakikuywan wañunaykaptin, huk chisi uurana mamayki Emichaqa, chachilata taapanaykipaq niykushurniyki aykurqan, hirkapa kumpakuna aywaykaayanqanta chaskiq, hinaman wawqin kutimunanta mañakuqpis. Paytapis apakuyarqanmi, awilutami Shawipiqpis, payraykur wañurqan, warmi wamranraykur… Chaypiqqa paykunapaq imatapis musyarqaykinatsu. Wañuyashqankunapiq, pi karpis willakuyta apayaamushqanyaq… Tsuqashqa (shuqllishqa) shuqushta rikaarir kutiraykamuptiyki, huk sinchi maqakuqwan tinkurqayki, payqa llaqtatashi aywaykaanaq pikuna mamanta, tiyunta, wakin maqanakuychaw wañushqakunapaqpis bingakuq, niykur, yanaqi, Ejército Popular nishqanman yaykunaykipaq mañayaashurqayki. Kanan tiyuyki Kolpa naanipa uqrakaarin, Changa wichaypa kutirinki… ¡Ayway!, allichawraq yapay rikaarinki. Pay chaychaw kaykan, mamayki, aywaykan, wayrachaw siqiskunapa (siqsikunapa) hananchaw kaskaqnawpis, ratashninpis lapapashpa. Piraq musyan, paqu (musqu) ñawinkunachaw patsa piñayta ichapis (itsapis) apakuykan. Kanan yapay rikaashuqniyki kutishqa, siqiskunapa yuraq waytanchaw shaykan, hinaman makinwan qimllar qayaykaashunki. Allaw mamallayki. Kananmi chayqa hapallanlla aykunqatsu. Rasllari. Intipis hiqarkunnami. Naanikunapis wichqakaykannami. 50 Punchuykita hitarkur chay (tsay) wichayta lluqanki. Qutu qumir pastu hananchaw taakushpa, pay shuwaashunki. Chay hirka puntachaw pukutay naani taarin. ¿Hanaq patsaman, uma patsachaw?, yarpakachanki, ¿chaypa? Mayupiq ilashqalla wayra wichyakachashpa lluqan. Llakinashqa, hapallankunalla llaqta wasikuna tikrariyan, kanan uura chakra runakuna wayaw sachachaw wañushqankunata waytikaayan, aya wasipa washaninllachaw."
Kuchillakuq awkis,"“Tomasapaqa imaypis rantiqnin kanmi, Pillumi” pay willakunaq. Maa awkisqa machakurkur mulaman ankashllarkunaq, chukunta pikllukurkur, alpushanman kuchillun yakakurkur yarqunaq. Chay (tsay) ampiqa killapis yuraqas yarqunaq, Mamaacha puchkaqtapis (putskaqtapis) rikaanaq. Chay rikanqan imapis ququrquntsu. “Taapakuq anhilpis manami washanqatsu, karahu”. Awkispaqa shunqunpis patsaypa tsuqakashqa kanaq. Piñayninpis patsaypa ayrayaachiq. Manchaypaq, patsaypa ranra, chay (tsay) wichayqa kanaq. Kallkitaqa qipaachashqana kanaq. Chay uuraqa tsunyalla (chulluklla) kanaq. Hirkapa karunchawraq chukllapis kanaq, naanipa kuchunllachaw. Iwkaliptukunapis allaapa hatun kayaq, payta wallkiqtanaw niraqtukuq. Awkisqa chukllapa ñawpanllachawnawllana kawallunta pakanaq, niykur maakuqllana chakipa aywanaq. Kuchillupa chipapiyninqa sachakunapa rurinpa nina kurunawran aywaq. Allqukunapis shumaqlla waqachayaq, chay (tsay) uuralla wasipiq runapa yupintanaw yarquqta rikaanaq. Sawaypuukana, kanan chayqa (tsayqa). Ishkay ninatanaw rikaanaq. Imatapis mana rikaqnawpis, hihunaqa punchunta katarkur naanipa uraq. Hunaqanmannaku karqan laadunpa purinanta. Kanan chayqa llapan kurkunta rikaykunaq. Qaqllantaqa alliq rikaanaqtsu. Chukupa kuchun llapikashqan qaqllanta asquuchinaq (ampiichinaq). Iwkaliptukunapis qitsitsir qallaykuyaanaq. Pampatsaakunanllapaqpis tiyinpupis kanaqtsu. Pumanaw pintirqan, huk makinwan kunkanta charirqan, hukninwanna ishkay, kimsa, achka kuti chukiwan (chawillawan) tuksishpa yakakacharkurqan… 52 Huk kumayllawan uray sinqaypa naaniman wikaparamunaq. Nikachashpawan kushikachashpa killapa achkinchaw riqiyta munanaq. Wañuy hamaynin kachaychaw, huk runa qaqllanta pallariyninta shuwararqan, chaychaw piraykur, imaraykur wañunqanta musyananpaq. Chayllachawna, qaparipa ashay munanqanllachawna, murku (upa qallu) tikrarinaq, tsuktsurinaq, huknin kaq runata riqiynin munanqanchaw, maa chayqa kikinllapa wañuykaq waaninlla kanaq, waqtanchawna kuchillupa tuksiyninta maakunaq, maa wañuyninqa haqrunchaw (qaqrunchaw) laturiqtana maakurinaq."
