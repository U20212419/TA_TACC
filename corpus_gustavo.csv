title,text
Ayawarkupa raqranchaw,"“Pipis allaapa yakunaykar puñukuptinqa, pullan ampishi piqan kurkunpiq
rakikaarin, niykur yakuta ashishpa ¡qiqiq! ¡qiqiq! ¡qiqiq! qaparishpa
paarin”. Aa chay (tsay) yakunay llakinaachimaq chaypin Waylillasta
urarqaa, ashnuukunata qatishpa, mutita, papakunata, awaskunata
ashnuman chaqnashpa. Ukramarkachaw kukakunawan trukanaapaq.
Patsaypa utishqa, imanaw karpis huk machaykama charqaa, niykur
kustalniikunata puñunaapaq mashtarqaa.
Chaychawmi, wamra, Rumaldo Matos puñuykaptin, wutaskunapa espuela
nishqankunata, ¡chin! ¡chin! waqachishpa chaamurqan, manchaypaq
Nakak, sinchi pishtaaku ari, paytaqa ashnu qatiqkuna naranhukunapa,
chirimuyakunapa rurinpa sablin charishqa aywaqta rikaayaq. Chaychaw
runa puñuqta rikaykur upanawpis asikurqanchi, huk ruquyllawanchi
piqanta pintirachinman: Maypiq untu hurqananqa kanaqna, Paqchawan
Parquy minakunata rantikunanpaq.
Yarpaa piqaa pintiypa shishusapawan siqiskunapa (siqsikunapa) pachanpa
¡taq pum! ¡taq pum! ¡taq pum! qaparishpa kuchpakar qallaykuqta.
Wañunaypaqnawmi yakunayniiqa karqan. Huk chuntachaw wankukarirqaa,
imanaw karpis paskakarirqaa. ¡Aa puucha!, sutaykachashpa pallarikarkur
wayrachaw kayta maakurqaa. ¡Achallaw! Paariyqa shumaqtaq kanaq…
Kinraypa kinraypa kallkiman qaqashyayta llallirqaa, ichikllatapis chaychaw
yakuta tarirqaa. Liqitanaw karqan, imapis quqamarqantsu, chaynawta
tiqnaq upurqaa. Chaypiq, kanan chayqa, kurkuuman ras aywashaq nirqaa.
Chaynaw nishpa yapay wayrakunapa pallarikarkur qaparita munar, ¡Qiqiq!
¡Qiqiq! ¡Qiqiq! nishpa, pachanpa uranqaata lliqapashpa, chaypiq waqtan
kaqpa wichanaapaq (witsanaapaq), hinaman chunta qirukunachawpis yapay
manana wankukanaapaq. Rarachawqa killa achiksaamuq ¡achik! yuraq
llatapashqa, Pashñachanawpis, purikachaamuq; washaninllachaw huk
naanita rikachimarnii, chaypa ishkay runakuna qipinkuna katashqa chakillapa
aywayan… ñuqallaaqa lliqayllapa aykunaa karqan, chaychaw rikarqaa huknin
kaq rukananwan tuksimaqta, niykur ishkankuna shaykur achka kuti chakatata
rurayarqan. Chaymi piñarkachimarqan. Imanaw, supayku kaa aw imanawmi
chakatata rurakuyaananpaq nishpa, kinrayllapa aykurqaa, manchachillatami
munarqaa, ¡Qiqiq! ¡Qiqiq! ¡Qiqiq! qaparipa, huk kutikunanawpis. ¡Achachay!, Filli! ¡Shamun! ¡Shamun! Chay shukshuta charay kashakunata
ashinqaayaq, chaymi manchachin (mantsatsin). Rumiwan qumpaykuy,
manachayqa ichuq (itsuq) kaq llanqiykiwan. Chayshi hiqarqachin.
¡Ayayay! Fidencio Tawlliwan Eusebiataq kayan, warmin. Kanan chayqa
rikaykayaamatsun, karahu, awkis kaq naaqa allaapami chikiykaman,
warmi wamranwan kanqaaraykur, Akuucha Tawlli quwanwan hina
ishkay wamrankunawanpis. “Medardutami willashaq, mashaata ari,
mana manchakuq (mantsakuq) imaykanataq qamqa kanki”, tutaymi
nimashqa, tukrunwan wirumayta munar, warmi wamranta quyuy quyuy
maqarir haqirishpa. Kanan chayqa rikaykamaatsun, karahu, manami
musyantsu chankankunaman yakakarkur manchakachinaata, chakwasqa
ardaypanawmi 'tankar kashata' ashikan, chay kashapa yuranchawshi qiqiqta
wankukaachiyan… chaytami hika uura awkis maqaq aywaa, ichanqa…
¡ay!, ¿imanaw?... sawaypuukanaqa llanqinwan awqaykachimashqa,
kanan chayqa hiqaykaa…
Qiqiqqa sinqapashi hiqanaq, wamra, patsaypa upayashqashi ishkaq
awkiskunapa ñawpanman hiqarkunaq, manashi yapay shaariytapis
atipanaqnatsu; chayshi Filliqa naanipa ñawpanchaw hitaraykaq hatun rumita
pallarirkur niykur witirkur qumpaykunaq (saqmaykunaq).
¡Ama wañuchimaytsu, Filli, chay (tsay) rumiwan qumpamaytsu, qamkunata
imatapis mana rurashpami kurkuuman kutikushaq!
Qiqiq aw uma pawan, piqa paariq niyanqannawpis, mañakunaqshi, wamra,
runa rumiwan qumpayta munaptin. Ardayllashi mañakuynin karqan,
hukninqa qumpaykunaqllashi. Maa ratanaqtsu, kinkashakuykunaqshi,
patsallatashi tsuktsurachinaq. Filliqa rumi chariq (tsariq) yapay ayqinaq,
maa warmin, Cutilde, harkaykunaq.
¡Haqiriy, Filli, wañuchitsu. Manapis ranya kakunman! waray
riqinapaq chay qawchi (kutsuq) rumiwan kurkunchaw siñalaykuy. Kay
markallapiqmi pipis kanan, qaqllanpis allpachashqanataq, chay rimayninta
pipa kanqanta manaku riqinki?
Maa sawaypuukana awkisqa siñalamarqantsu, chayllachawna
¡parr! ¡parr! rurashpa kutikaarirqaa, niykur piqankunapa hananman
pallarikarkur paarirqaa.
¡Imapis quqamantsu, Filli, waraymi pipa kunkanchawpis puka
siñalashqanchikta rikaashun. Chaychawmi riqishun! Patsaypa nanaqchashqa, kurkuu machaychaw haqishqaaman paarirqaa,
Rumaldo Matosman yapay kutikar, llapanta kutichinaapaq yarpakachashpa…
Ruri kallkipa karuta paarikarna, chushakkuna (chusiqkuna) paariqta rikarqaa,
chay ampipa paariq pishqukunaqa, wamaqllaqa qiqikunatashi wallkiyan;
ñuqallaamanqa antis manami witiyaamurqantsu.
Paariq piqaqa manchakaykurqanmi, wamra, machaypa uran rurichaw
warkukunawan warkuraykaqta tariykur, shutuypa shutur anta paylachaw
ninapa achachayninwan chulluykaanaq (tsulluykaanaq), manchakashqashi
¡qiqiq! ¡qiqiq! ¡qiqiq! qaparishpashi yarqunaq.
¿Imanaw? ¿imataq chay? Machaypiq qapariqtanaw wiyaykur nirqaa, chukiita
(chawillaata), pilchishqawan yawartsashqa llatapaata paqarir kutinaapaq.
Chaychawmi rikarqaa wañushqa aya umapa piqan, imanawmi paarishpa
ñuqaman shamunqanta, chayqa hitaraykanchi nirqaa, wakinkunawanran
mana alli kaqkunatapis chisi uura pampashaq nishpa yarpakacharqaa. Ichanqa
ñuqaman kinrayllapa shamuqta rikaykur, Urqupa mana alli kachaynin, hirkapa
apun nishpachi, chay uraypa ayqillapa pintiykurqaa qachpi (manchay kallki)
kanqanta mana maakushpa. Qiqiqqa hanaachawna karqan, ¡Ananawwwww!
mana imapis kaqllaman hiqashpa qaparirqaa, patsakamaqqa charqaatsu,
maa umallachaw qaqapa huk punchanllachaw shawaraypa ratarirqaa, maa
huk kaq chankaaqa raqrachaw charikashqa, wakin kurkuuna wayrachaw
shawaraykar, paskakaytapis llallirqaatsu… Chay llapanpiq unaypitanami,
kayllachaw kakuu. Ura naanipa runakuna aywaqkunapis, kallkita chimparir,
kay shutin churayashqa: Ayawarkupa raqranchaw aw wañushqa shawaraykaq
nishpa; hinamanpis llakikunmi niyaamanmi. Chayta niyan wakin ampikunapa
qaparinqaaraykurchi, ñawiikunata kichar wamaqllata karuchawpis aw
kayllachawpis qiqiq aywaqta rikaa. ¡Wiyaykamarqa, manchakar ¡taq pum! ¡taq
pum! ¡taq pum! qaparishqa ayqikun… Qichwaman tikrachiq:"
Lucerupa yupinkunapa qipanninchaw,"Niyaamarqan kay Cólcap llaqtachawqa, mayuta chimparir, Carrascopa
qiwankunachaw, lluychullaa Luceruta tariyman. “Chaychawmi
michikan. Ñuqami rikarquu”, qanyan chisipa Carhuamanca runa
nimarqun. Lucero, chaynawmi ashmallaa shutikun, manami imayllapis
markallaa Rayanpiq yarqukushqatsu. Pipis apaqqa chiki karchi apakushqa.
Paallillaa, don Alberto Montañéz, kallkichaw waqaqta rikaykamar, pushllasapa
chakiikunata rikaarir, nimarqan:
—Waqaytsu, wamra, ichik kukata rantimuy, ñuqami qatipaaramushaq.
Paymi Gumercindota nirqan: “Chay wayaw (ramrash) shipashqa kuyashunkitsu.
Sarsillunkuna, siwinkuna rantinaykillapaqmi ulipaashunki. Huk hunaqmi
haqirishunki”. Maa chaynaw karqan. Chayraykurmi kanan Gumercindoqa
Jimbeta uryaq aykushqa. Brunoqa kamyunayrupa yanapaqninmi.
Kukan aparamuptii, paalliiqa shumaq akrarir, achka kuti puukapaarir,
tapumarqan:
—¿Apamurqunkiku ima llatapanllatapis lluychuykipata?
—Awmi, paalli —nirqaa—.
Kaymi pukas sintallan shipash Amelia, yachachikuqnii, ñushpillaraq kaykaptii
kunkanman yakachinqan (churanqan).
—Chayllapaqmi, wamra. Chay sintapa puntanta charirkur, kimsa kuti
lluychuykipa shutinta ninki, qayaqtukushpanaw. Kanan chayqa qatipaashun,
shumaq yuyashpa, kukapa rapranta shumaqlla mañakushun, llapantami rikan
ñawinchik mana rikanqanta.
Llapan kallpaawan ashmallaata shutinpa qayakachaariptii, paalliiqa
huk aptay kukata pallarirqan niykur wirpanchaw chakata rurarir, mana
shiminman yakashpa, upaallalla qichwachaw mañakur qallaykurqan,
wakin ninqantaqa kaayirqaatsu. Chayta ruranqanyaq, shiktukashqa qaqllanta rikaraykarqaa, uchuklallan
kirunkunapis iskuwan ushakashqata, saprantapis shishuyashqa karu
karullatana, huknin ñawin chipapiqta, huknintaqa quyruwan chapakaykaqta.
Niykur, achka kuti intita rikaykur kukapa tullunkuna patsaman
aqtushpa, rimarqan: Chimpanaykimi (tsimpanaykimi), wamra,
ishkay mayuta qullaman, chaypami tarinki.
—Tayta, ¿Kay naaniku Cólcapman aywan?
Kay runaqa piqapiq chakiyaq rikaamarqan.
—¿Maypitataq shamunki, wamra? ¿Manaku rikanki mangaada
chaaramuqtana?
Llaqtaykita kutikuy. Cólcap karuchawran.
—Machaykuna kanmi, tatay. Hinaman qaqakunapis kutakaakunapaq kanmi.
Cólcaptami chaanaa.
—¿Musyarachimankimanku imaq aywanqaykita?
Patsapis ampirirqanna, hirkakunapis chullukyaarirqanna.
—Lucero, lluychuu ashiqmi aywaa.
Mana kaayishpa rikaraamarqan. “¿Lucero? ¿Lluychu?, kirunllachaw rimaqta
wiyarqaa. Tapumayta munaqtanaw rikarqaa. Ichanqa upaallaakurirqan.
Kayllata nimarqan:
—Ayway ari, wamra, chaypinqa; shumaqlla yaw.
Hunishta rikashpa ras hapar qallaykunaq, hunishpiqpis, quchukashqa
urpikunata, illapanawpis, chimpaqta rikaanaq. Karuchawna chakata rurakuqta
rikarqaa, rimayninpis wayrawan chaaramuq:
¡Hishu! ¡Imanawtaq kay wamrata hapallanta haqiyan!
Lucero shutin churarqaa ñawinkuna manami huk shutipaq quqtsu. Achki
(atski) chururushqanawpis chipapiq, ñawita mana qirishpa. Shumaqlla
rikayninpis shunqunchikta mishkichiq. Llullupiq waatanqaaraykurmi,
puma wañuchinanpitami washarqaa, maman kallkichaw hitaranqanyaq,
llapan kallpaakunawanmi ñuqa kuyarqaa. Llaqtapaqa kachayllami purikuq. Ñuqapa kanqanta llapanmi musyayaq.
Illakarqan (uqrakarqan) huk llaqtapiq, mana riqishqa runakuna, Rodeo
raymipaq shayaamuptinmi. Ñuqa kikiymi, upanawpis, uqraykurqaa,
Anguy puukaqkunata qatikachar. Imayka shumaqmi instrumintunkunata
waqaykachiyaq waynukunata, aywallaykunata rashkayaq. Shumaqmi
tintinyaachiyaq ari. Shunqutami kushichiq. Chayraykurchi awkis
don Federico de la Cruz shutiyuq, kushikuywan machashqa, wayna
kallpanwan huk hatullan nuwilluta siqirqan. Chayraykurchi Isidorapis
llapan raymichaw huk qachwallatapis (qatswallatapis) haqirqantsu.
Agustínnaaqa “wahii” qaparishpa sikita tapsikuykurqan.
¿Imanawraq aayakashqa kakurqaa Luceruta qunqaykunaapaq,
kuyashqa lluychullaata?"
Kullapa (quyapa) wayran,"Wasinchaw, wamrata, taytankuna niyarqan: “ayway
waakanchikkunata watukaramuy, allikushi kaykaayan aw
manakushi”. Wamra Hatunwaylasman, hatun wayllapampaman
wicharqan. Chipapiq llullu pastu hananchaw, wamraqa chipapiqwan quri
qapaq wasita tarinaq, chaykuna ñawinta qisqayaarachirqan. Hatun punkun
hina llapan qawaakunankuna kicharaykaanaq. Chay punkupa wamraqa
rikapakuq yaykunaq, musyayta munanaq chay hatun wasi imanaw
kanqanta hinaman pikuna yachayanqanta. Rikarqan hatun kanchatallata
hina achka puñunakuna kuchunpa wichqashqata. Huk kutanchawna huk
shumaq shipash quripita rurashqa taakunachaw taykaanaq.
Kay shumaq shipash qarwash aqchashqa (aqtsashqa) shumaqlla
qayarinaq, niykur huk shumaq quri hiilupiq champi (kanasta) awashqata
rikaarachinaq, luklikunawan (wayukunawan) ruusaskuna tinkushqata.
Maa wamraqa ayqikunaq. Ayqinqanchaw pastuchaw mitkaykunaq
(rankuykunaq) patsaman hiqashpa. Huk shumaq shipash shaarichirnin
yanapanaq. Hatun wasinman yaykunanpaq aanichinaq mishkiq luklikunata
(wayukunata) qunanpaq, wamraqa manami nirqan. Pastilkunatawan mishkiq
luklikunata qushqayki ninaq, wamraqa hina manami ninaq.
Chayraykur, shumaq shipashqa rikrankunawan millqanaq, niykur
hatun wasinman apanaq. Wamraqa mana riqishqa shumaq shipashpa
rikranchaw alalayta maakunaq. Maa chay alalayqa shumaq kanaq,
kurkutapis usunkaachiqtsu, haanitapis shunqutapis llakichiqtsu.
Hatun wasipa rurinchawna, wamraqa qullmiyashqana chay (tsay)
shumaq shipashta rikaanaq pukutaynawpis ushakaq kanqanta,
winchusnawpis uchukllallan, anhilnawpis shumaq kanqanta.
Hunaqhunaq aywayninchaw, llapanpis shumaq shumaqlla kanaq. Wamraqa
shunqu kushi-kushilla kaq, taytanpa wakchalla (waktsalla) chukllantapis
qunqashqana kanaq, mallaqanaqnapistsu. Kay suqu ñawishqa shumaq
shipashwan payqa luklillata (wayullata) mikuyaq, kay warmiqa pirqapa
uchkunpiq hurqaq, mana lukli karpis, shumaq mishkikunata, mishkiq
chawa sarakunata hurkaq. Chay llapan hatun wasichawqa kachita,
achachayta, ahayayta, mallaqayta, yakunaytapis riqiyaqtsu. Alalaypis
shumaqllami kaq, mana maakuyllapaqmi, haynitapis llakichiqtsu,
makitawan shunqutapis manami usunkaachiqtsu. Achka killapiqna, wamraqa
shumaq shipashta mañakunaq taytankunata watukaq aywananpaq. Maa
payqa musyanaqtsu, taytankuna llapan Hatun Waylaspa, Sihuas llaqtapa,
wakin llaqtakunapapis payta ashiyashqanta, taytankunaqa wañushqanami
nishpa waqayaanaq. Shumaq warmiqa kay wamra taytankunata watukakuq aywananpaq aaninaq. Yarpaachinaq, hatun wasinpaqwan llapan kapunqanta
pitapis mana willakunanpaq. Alhurhan rurapunaq, chaypa huk kuchunmanna
qallwash sarata winanaq huknin kaq kuchunmanna yuraq sarata.
Mallaqarqa chay sarakunallata mikunki ninaq.
Wasinchawqa, taytankuna kushishqa chaskiyaanaq. Wamraqa qallwashwan
yuraq saran qaranaq, maypita chaamushqanta mana nishpa, paykunana,
allaapa kushishqa: triqu shaqwita aruyaapunaq. Maa wamraqa pukutaq
siwillayuq, kachiyuq shaqwinta upuyta munanaqtsu. Maa wamraqa
shumaq warmipa alaq mirkapanta ankunaq, niykur Hatunwaylas
chipapiq quri hatun wasiman aykunaq, chay (tsay) llullu pastuta
shullpapaypanaw imaypis wayraqa kuyuchiq.
Yapayna wamraqa hatun wasichaw alaq luklikunata, mishkiq rahuta,
chawa sarata mishki-mishkilla mikuq. Huk hunaqna, allaapa llakikur,
shumaq shipashta yapay mañakunaq, wasiita yapay aywarillaashaq
nishpa. Payqa yapay aanirinaq, hinaman kay kutiqa naranhunpis, limanpis
pikshanman winapunaq ayllunta qarakunanpaq.
Taytankunaqa llakishqa, piñashqa aykuyninpita kayaanaq, kananpiq
yapay kunimuptinqa mananami haqishunnatsu aykunanta niyaanaq.
Chaynaw karqan, wamra chaariptin waskakunawan, kadiinakunawan
watayaanaq. Wamraqa allaapa waqaykunaq hatun wasichaw llapan
mikunqanpaq ankukur. Chay waqaynin taytankunata yarpakachaachinaq,
imatataq shuqanapaq rurashun niyaanaq. Maa yarpariyaanaq wamran
ushakuyninta (ulyakuyninta) mana rurakushqanta.
Sihuas inlisyaman apayaanaq, manaraq yarqur kachiyuq mikuyninkuna
quyaanaq, chaywan llakikuynintawan waqayninta shuqariyaanaq.
Chay ushakuypa kachinta mishki-mishkilla mikurir, wamraqa yapay waqanaq.
Kay kutiqa waqayninqa shumaq shipashpaqnatsu, hatun wasinpaqnawtsu
kanaq, mana chayqa kikinpa shunqun llakiypaqna kanaq.
Achka hunaqpitana kutikaarinaq, niykur taytankunata, yanaqinkunata,
Sihuaschaw taakuqkunata nirqan: hatun wasita aywayay, shumaq shipashwan
taarayaamuy, niykur llapan shumaq kapunqanta apayaamuy.
Hatunwaylas pampata wichar (witsar), chipapiq quri hatun wasita
tariyarqantsu. Chaychaw tariyaanaq michikuyqaq, puñukuyqaq,
pukllakuyqaq waakakunallata, waqaq wayrallata, hinamanpis llullu qumir
pastukuna shullpapaqllata maakuyaanaq. Icha, wamraqa, pampachaw
shumaq shipash rikatyaqnaw niraapukuq, pukutaq qushniytanawpis
wayrachaw illariqta. Musquyllapis kakuqchi."
Waraspa La Soledad Taytan nishqan,"Ñawpaqa, llaqtakunaqa uchuk llaqtallaran kayaq, La Soledad baryuqa
pastuyuq, qurakunayuq tsunyalla (chulluklla) pampallami kanaq. Kayqa
hunqumi kanaq, chaychaw huk llutalla chukllami kanaq, chaychaw huk
tuna chakwaslla yachanaq. Llapan hunaq, huk pampaman, quyakunapawan
chisikunapa, waatanqan hakankunapaqwan kuñinkunapaq pakllaraykaq
qiwankuna achuq yarquq. Llullu pakllaraykaq pastuqa quchakunapa
kuchunkunachaw achka kaq.
Huk chisina katildralpa tilinkuna (kampana nishqan) waqaptin Anhilusta
qayakushpa, chakwasqa shuqllakuna ashiq yarqunaq. Imaynawpis qucha
kuchunkunata panriyashqata (tulluyashqata) tarinaq. Imanawkarpis
asusinakunapa shumaq pukutayninta maakunaq. Imapis chay shumaq
pukutaqpaq ququrquntsu, llapan yuyayninpis pastullapaq kaykaanaq.
Alli kaq qurakunallata achunanpaq hina wakin kaq yurakunata rakirinaq,
niykur imaykanawchi manchakaynin karqan yurakunapa tullunchawwan
waytankunachaw Tayta chakataraykaqta tariykur, maa chay kurkunpiq
allaapa pukutaqkuna yarqunaq. Manchakashqa chakwasqa qunquraypa
ishkirinaq. Mañakurirna, llaqtaman shumaq rikanqan willakuqna ayqikunaq.
Chayraykur, taakuq runakuna chayta aywayaanaq, chaychaw pukutaq
chakata tariyaanaq. Llutaypa kushikuywan unay (ñawpa) kaq inlisyaman
quchukaykur apayarqan, chaychaw shumaq kaahaman churayarqan.
Ichanqa waraanin hunaq illakaarirqan.
Llapan runakuna La Soledad nishqanman ayqiyarqan, chaychaw
tariyarqantsu. Chaynawpa, llapan hunaq katidralman kay Yayata apayaanaq,
maa payqa (Yayaqa) llapan ampipis quchapa kuchunman kutiq.
Huk quyana, chakwas qumir qurakunachaw Yaya chakatakashqata taarir,
tapunaq: “¿Imanirtaq llaqtapa islisyanchaw kayta munankitsu?”. Payqa
yaskirqan allaapa utishqami kaa llapan ampi kuchunkama purikuypita,
chaychawmi karayta (kakuyta) munaa, chayraykur chaychaw inlisyan
rurayaananta munarqan. Maa chakwasqa Yaya ninqanta willakunaq.
Chayraykur, huk santuario nishqanta shaarichiyarqan, chayman pukutaq ichik
taytata churayaanaq. Chay kanqan tsunyaqwan llakinaypaq kanqanraykur
kay Yaya “El Señor de la Soledad” shutiwan shutichiyarqan. Achka wata aykuyninwanna, chaychaw inlisyan rurayaanaq, chay
ñawpankunawan qipankunallachawna wakin runakunapis wasinkuna
shaarichiyaanaq. Qucha tsakirirqan, chay chawpinchaw Altar Mayor nishqanta
shaarichiyaanaq, chay kaahachaw ichik taytata churayaanaq. Yayaqa,
chaynawpa kananqa patsapa achaq (volcán nishqan) yakunkunami wallkin.
Chile suyu yakakayamunqanpiq, huk nikachaq kapitan, purwakayninkunata
pushaq, “Señor de la Soledad” nishqanta allquchaanaq. Sinchinta rikaachikur
Altar Mayorman machashqa witinaq. Ispadawan kay taytatapa chaparaq
(tsaparaq) ratashninta qalirinaq. Chaypa punchanwan Chakatashqa
Taytapa umrunta ashkarinaq. Kay nikachaq militarpawan yanaqinkunapa
ñawpanchaw, chay (tsay) kutsukushqanpiq (ruqushqanpiq) yawar
pullpullyaramurqan. Hinallanllachaw kay mana manchakuq kapitanqa alalaq
losa nishqanman wañuypa ishkirinaq."
Mamapa riqiynin,"—¿Imayraq mamaykita riqinki? —Gustavopa warmin tapunaq— Siniman
aw té nishqanta upunanpaqpis qayaykachishwanmi. Achka kutinami
riqichimaanaykipaq mañarkuq.
—Rasunpaypami —yaskinaq pay—, chaynaw kaykar ñuqapaq alliq
chuyaraqtsu, huk runami kan, paywanqa kaalliman yarquyta munaatsu.
—¿Pitaq ari?
—Mamaami ari
—¿Imanir?
—Kuyaykullaami ari.
—¿Chaypinqa?
—Achkaqmi kaallichaw warmikuna, paypiqpis allaapa shumaq, hinaman alliq
llatapashqami kayan.
—¿Qam chayta allitanawku rikanki?
—Ñuqaqa manami, qamqa awmi ari. Maa rikaarinkiman ari mana ñuqa
munanqaanaw.
—Chaypinqa wasiykichawchi riqishaq.
—Manami, wasichawqa haq runakunawanqa allaapa manchakuqmi
hinaman ñuqallamanmi niraakamun. Warmi wamraatanawchi rikaarinkiman,
mamaatanawqa manachi.
—¿Manaku imayllapis riqiriiman?
—Ichiklla shuwariykullay. Huk isinaryu nishqantami rikaarinaykipaq ruraykaa
hika patsallachaw wayllurinaykipaq."
Paypaqraykur (shipashpaqraykur) allaapa piñakuynin,"Karitirachaw maqanakuyaq, chakapa (tsakapa) wakninchawna Atusparia
kaykaq, payman ashnullaata ankashllaykur witirqaa (kuyashqallaa
Hermelindaman yarpakachashpa, maa payqa Limapiq kutimunaq
markaakunapa rayminraykur, payqa manana piltashqa chuulanatsu,
ruripashqanatsu kanaq, manachayqa qushru piqa, qamlas puka (yuraq puka)
muniillashqa, muru wankushqa (faldashqa nishqan), allaapa shumaqyashqana,
hinamanpis, ñuqapa piñayniipaq, patsaypa hiqchina. Qaarakunapawan
ritamakunapa ñawpanchaw huk runa tampu (rantikuna wasi) llatapashqawan
huk maha chakra runakunawan maqanakuykayaanaq. Karuchawmi
kaykaayarqan, manami riqirqaatsu pikuna kayanqanta.
Alliq rikanaapaqqa, chay chakra runakuna wayna kaq runata
charipapaakuyarqan, ichanqa payqa ratastanaw muyuchirqan. Kimsanpapis
chukunkunaqa hiqapapaakurqan. ¿Huk suwatsuraq? Qipa patsamanqa
mañuusu chuulukuna uushata suwakuykayaanaq Limaman rantikuqkunata
rantikuyaananpaq.
Wayna kaq runa lluta kuyuyninwan warmipita kachakaarirqan. ¡Allawchi!,
ruripallanwan patsa liqitaman hiqarkullarqan. Hukninqa yapay charirkurqan,
suqsinakuyanqanchaw (shuqshinakuyanqanchaw) hiqarkuyarqan,
Mataqutu raymichaw negritos nishqan tushuqkunanaw. Chaychaw waynaqa
wikaparamurqan, hukninpis kasha-kasha qaarakunaman hiqarkurqan.
¡Imanaw, karahu!, nirqaa, ¿Piraq taqay kallpayuq kanqanraykur chay chakra
runakunata siqin?
Waynaqa chakaman ayqikunaq. Runawan warmiqa shaaririr imanaw karpis
qatipayarqan. Qichwachaw ashayarqan, marsu tamyachaw mayupa waqay
ripuntiwan imatapis kaayirqaatsu. Chukunkunatapis karuchaw haqiriyarqan.
Chakaman chaarirqaa. Huk kutikunanawpis chay (tsay) mana charapakuyyuq
hatun qiru chakata chimparqaa. Ashmaata sutashpa chawpinllapa
qallaykullarqaa purir, kaarukunapa yupin haqishqanllapa, kullashkunapawan
wayawkunapa (ramrashkunapa) qipanpa runa shamunqanta rikashpa, hinaman
chakra runakunata imanaw qatipayamunqantapis. Kanan chayqa riqirirqaa: Suwaypuukana Leonciowan taytakuna kayaanaq,
Awkis Shantiwan chakwas Ishi, Ukru ayllupa mayinlla kayaanaq. Ima
qayapayninkunatapis kaayirqaami:
—¡Ama, wawallay, chaytaqa ruraytsu, wamra!
¿Imatanaraq rurayta munaykan taqay sawaypuukanaqa?, nishpa chakaman
witirqaa, maa chay (tsay) awkiskunaqa riqirayaamarqan. Mama Ishina limpu
(patsaypa) ayrayashqa qayapaamarqan.
—¡Huwanchu, Huwanchuuu, chuuluuta harkaykamuy,
mayumanmi hiqarkunqa!
Hinamanpis awkis tayta Shantipis mañakullarqanmi, chulla (tsulla)
llanqillanwan ratakyaypa (taqruypa) shamushpa:
—¡Huwanchu, taytallay, harkaykullayri, akusayqa kaykullaytsu!
Niyanqanta wiyar shaykar hawikaarirqaa. Sawaypuukanaqa
chakaman yaykurirqan.
—¡Huwanchu, papachiitu! —Mama Ishiqa yapay waqashpa qaparirqan.
Huk chillmichaw (segundo nishqanchaw) wayi mayii Lorenzo shutiyuq
mayuman hiqanqantawan, machashqalla yaqa kuñaalun, mana
wañuchikunanpaq qishpichinqantawan yarpaarirqaa. Qarwapampachawran
mayupis ayankunata hitarirqan.
Leonciota kachaaku sapatunkunawan pintishpanaw shamuqta rikarqaa.
Chuulutaqa sinchi kanqanta musyarqaanami, ishkay kutinami machashqa
achka runakunapa ñawpanchaw qunakuyarqaa (maqanakuyarqaa),
kuwartilniikunata washashpa San Jerónimopa rayminchaw, chaypiq ichik
hunaqkunallaran yarqurishqa kayarqaa (chayqa ardayllami karqan),
manami pi llalliyanqaata makuyarqaatsu. Imanaw karpis qunakuyanaapaq
ñawpanmanmi churakarqaa:
—¿Aa, mayuman hiqaytaku munanki, karahu? ¿Hinamanpis taytaykikunata
waqachinki, hinamanpis waynatanawpis ayqichinki, aw?
Niykur mayuta tuqushpa nirqaa:
—¡Hiqay, karahu, kay kawaychaw qamnaw runakunaqa mawlami
kayan! (Sawaypuukanaqa rikaraamarqan, ñuqaqa chayta manachi
niymantsu niqnawpis). Maa awkiskunaqa haakallyashpawan waqaraakushllapa chaarayaamurqan.
Tayta Shanti Leonciota rikranpiq chariyta munarqan, maa payqa riwikacharkur
(sutakacharkur) chakapa kuchun qiruman sharkurqan. Imanawmi mayupa
ripunti wiñaynin waqarqan. Mama Ishina yapay qallaykurqan shikullyay
(gemir nishqan), allawchi, wayrachaw suqu piltankunapis kuyushpa. Taytana
mañapashpa Leoncioman witirqan. Chayna, ashmaapa waskanta kacharir
awkista charikurkurqaa.
—¡Haqiriyay hiqatsun, tayta! —nishpa.
Niykur sawaypuukanapa ñawpanman churakaykur, mayuta tuqushpa yapay
qayaparqaa (raslla):
—¡Hiqayri, sawaypuukana, imata shuwanki! (ullqu-ullqu rimayniiwan).
Chaychaw chakwasqa ruripanwan wiqin shutuqta picharaakur, nirqan:
—Limaqtami aykuyta munan, ñuqakunana haqiyaatsu. Musyanqaykinawpis
tutu wamraakunami. Punta kaqkunaqa llapanpis Limaqchawmi. Hukninqa
hampina wasichawmi qishyan, huk kaqnami uryantsu, warmi kaq wamrallaapa
kawayninqa imaraq kallan. Chayraykurmi markanchikchaw taakuy niyaa,
chakranchikta murukushpa, ashmakunata waatakushpa. Wiyayaamantsu,
Limaqllapaqmi yarparaakun. (¿Limaqta chay (tsay) sawaypuukana ishkay
killallaran wawqin shamunqanchaw kuyukuytapis munarqantsu? Kanan
chayqa imaraykurraq niraakun, raslla yarpakacharqaa).
Taytanpis makinta kuyuchishpa qayaparqan.
—¡Allitsu wamra, kallpaakuna kaykaptinraqqa uushaakuna qatina
chikutiwanmi astaqman (shiqiqman). Huchallikuq, hiqay ari. Maqanqayki
allqunchikpis hayniykita (hupayniykita) wañuy mayupa chupanchaw
manachi pushanmantsu. Qala chaki, shanru (kallka) naanikunapa,
kashata harushpallanachi imaypis purikunkiman. Tayta Yayapis manachi
pampatsaashunkinatsu!
Llakishqana tayta Shantiqa rimayta ushanaq (rimayninkunata mishkilla
wiyarqaa).
Leoncioqa mayuta rikarqan. Yakunkunaqa qaparipa pallariq chakatapis
laqchaqyashpa. Niykur hirkachaw murukuykunata rikaparqan, intina
hankakunachaw (rahukunachaw) rawrakuykarqan, hinaman naanikunapis
karukunachaw uqrakaqna (kay kaway patsapitanachi aywallaa nikan
mayuman hiqarkunanpaq nishpa yarpakacharqaa). Niykur tuksiykamarqan rikayninllawan. Piña tuurukunanawpis patsaypa
rikaanakuykuyarqaa (imanawmi piña rikayniikuna karqan). Niykur, asikuqnaw
piñashqa nimarqan:
—¡Haa, karahu!, ¿munanqaykita qunaqpaqchi yarpakachaykanki?
Wañunaatachi munanki Hermilindawan kakunaykipaq, ishkanchiktataq
hiqchipaamanchik, hinamanpis piña tuurukunatanawpis maqachimanchik, aw?
Chay (tsay) munanqaykitaqa manami qushqaykitsu, sawaypuukana.
Niykur taytankunata rikaykur nirqan:
—Pampatsaykallaamay taytallay, pampatsaykallaamay mamallay, llapanpis
ardayllami kashqa.
Kutirninqa pintiypanaw purir qallaykurqan. Awkiskunapis llatapankunapa
rakchanta pichapashpa aykuyarqan, washaninllachaw ratashninkunata
ayllushpa. Upaallaarirqaa ashmaapa waskanta wankushpa. Hermelindapaq
yarpaarirqaa, paypis Limaqta aykushun nimarqanmi “kuyamaptiykiqa,
Limaqta aykushunri” nishpa.
Huk raatulla chikirirqaa."
Tiyu Linu imanaw Trujillo suyuta riqinqan,"Tiyu Linuqa quyapaypa inti mashtarishqachaw putriru kaqpa
purikachaykaanaq, niykurna patsaypa humpiwan shututikar kallkiman
chaarinaq. Shumaq chuya yakuta rikarna munapaanaq, huklla
qalapaachukurirna wayawkuna (ramrashkuna) hawanchaw pukyuman
ullurkurqan. Armakuykaptinna hanan wayrachawna waqachaqta wiyarqan,
ñukirkunanpaqqa huk hatun kuntur llatapanta rikashpa paarikaqta rikaanaq.
Imanaw karay nirqan, ¿Imatataq kayqa munan?, kayqa wañukushqami
nikanchi, ¡kananmi chayqa rikaykamanqa!
Upaallalla yuyanaq, niykur kuntur aywaykaqta kunkapiq chikutiykamunaq.
Kuntur manchakaykunaq, niykur pallarir paarinaq. Tiyuqa charirkuyta
munanaq, ichanqa (itsanqa) kunturqa chaynawta pallarirkunaq, qalapaachu
kaykaqta. ¿Kananqa imatataq ruraa?, lluqanqanyaq ninaq, putrirupawan
wasikunapa hananpa paarinqanchaw. Chachaq charikunaallanami
nishpa yuyaykaq (yarpakachaykaq). Chaychaw manchakaykunaq, niykur
qaparir qallaykunaq: ¡Kulchunkunata mashtaykayaamuy… kulchunkunata
mashtaykayaamuy! Runakunaqa imataq kallan nishpa yarqupakayaamunaq,
raraman ñukiykur niyaanaq: kampanillakunachaw San Gabriel Arcángel
nishqanta nishpa, niykur mana wiyaqtukushpanawlla qunquriyaanaq…
Paariypa paarinqan mishkiparkunaqna, chayllamanna yuyarinaq:
waskapa kunkanyaq lluqanaq, niykur mañakunaq, rarallapiqpis,
Trujilluta riqiykachinanpaq, maa payqa Ascopekamalla chashqa kanaq
(riqinaq). Kunturqa mañakunqanta ruranaq, chisiman (tardi nishqanman)
chaaraykaptinna, kikin ishpakunallachawna hitaraykaqta haqirinaq, maa tiyu
watunta hurqanqanyaq."
Ishkay kuti kikin pushpukunallata,"Tiya Chuspe almursapaq pushpukunallata arukunaq (yanukunaq), yanta
pishinqanraykurna chawatanawllana hurqarinaq. Mikuy uurachawna
tiyu Linuqa hinanpillana millpurkunaq (ñuqtarkunaq), hina wakin
kirunkuna mana kanqanraykur kachurqanpistsu alliqllaqa. Raatuninllatana
ismanay chariptin (tsariptin) pirqa qipanllachaw ismarinaq. Chisi uurana
chaychaw huk tuku kaykaqna hinanpin pushpukunataqa mikukurkunaq.
Chisina, tiyuqa illapanta charirkur tuqllaq aykunaq. Chaychaw kayqaq tukuta
¡pun! Illapaykur wañurachinaq. Niykurna Chuspe arunanpaq apanaq. Chisina
kaptin hinaman yaya mañakuy (risakuy) uurana kaptin tiyaqa rasraslla
llushturinaq.
Raatuninllatana tiya Chuspeqa tiyuta mirindananpaq (chisi mikuyman)
qayanaq, chaychaw triquta arustawan tuku guiso nishqanta huk
matichaw qaranaq.
—Kanan chayqa kay pushpukuna alliq chaykushqa (yanukaykushqa)— nirqan
tiyuqa.
—Maypitaraq chay pushpukuna —yaskinaq tiya— awmi, triqu arusllatami
arukurquu, chay tuku apamunqaykiwan.
—Chaypinqa ¿imanawtaq kay? —nirqan pay, mikuyta kucharanwan
kuyuchishpa— ¿ichapis qunqaykurqunki tukupa uushin (ukshin) hurqayta?
—Chayllachawna piñashqa qaparipa pintiykurqan— ¡Manaku rikanki, karahu,
mikurachimarqunki, ishkay kuti, kikin pushpukunallata."
Utishqa ashnukuna,"Huk kutimi tiyu Linu Ascopepita shamunaq ashnunkunaman qipinkunata
shawakurkur. Algarrobalpa kaykaayaptinna ashunukunaqa
utishqana kayaanaq, chayllachawna qipapuraanakur hitakar
qallaykuyaanaq. Mana imatapis rurayta yachar, tiyuqa yarpakachaanaq,
chayllachawnashi yarpaarinaq:
Alhurhanpiq mirkapan uchuta (utsuta) hurqarinaq, niykur qatsarir
llapan ashnukunapa chupankunata qalirkur qatsashqa uchuta (utsuta)
uqitinkunaman yakakacharkunaq.
Huklla maakurir ashunukunaqa ayqir qallaykuyaanaq tiyuta hitaraykaqta
haqiriykur.
Colgaderapa kaykarna ashnukunataqa rikaanaqnatsu, payqa aqtukashqana
ayqiypa utiyninwan kanaq...
¿Kananqa imatataq ruraa? —ninaq— chayllachawna yarpaarinaq, kikinpis
huk qatsashqa uchuta (utsuta) yakakurkunanpaq. Churakurkuptin patsay,
kwitinaw yarqurinaq. Naaniqa quntatakunaq paypawan ashnukunapa
ayqiyninkunawan hinaman aqtuqashqa ayqiyaanaq…
Naqana wasinman chaykarnashi, tiyuqa warmin Chuspeta qaparipa
qayakuykunaq: ¡Harkay, harkay ashunukunata, ñuqaqa pasakuumi…!"
Wachi walluytupa yurikuynin,"Wachi walluytuqa hinaman sacha siqiy aw munti walluy shutiwanpis
riqikanmi, Hatun Waylas Raqrachaw yurirqan, kay hatun kallkiqa
hirkasapa karqan. Hinaman hatun shumaq hankankunapitawanpis
hatun mayunkuna kapuq, patsankunachawna achka purun ashmakuna,
hinaman tukuy laaya sachakunapita nitishqa kaq.
Chay huni sachakunapawan kallkikunapa chawpinchaw huk hatun yurasapa
sacha hiqanaq, chayqa Pumakayanpa ñawpanllachaw kaq. Kapulii kanaq, kay
sachaqa chay (tsay) wichay (witsay) patsakunachaw hapallanlla kaq, tukuy
mishkiq wayukunata wachaq.
Chay aywaq patsakunachawqa manchanaypaq usya kanaq, achka sachakuna
tsakirillayarqan, chay (tsay) hatun usyachaw huk hatun kapuliilla kawanaq.
Llapan llaqtachaw taakuqkuna chay hatun manchanaypaq usyapiqqa
nakayaanaq, paykunaqa murukuyllawan, ashmakuna waatakuyllawan
kawallaayaq. Llapankuna patsaypa uyu kayaq, wakinkunanaaqa mallaqaypa
wañupakuykallaayarqan, chaynaw llakikuychaw kaykayaptin, huk allaapa
kallpayuq shumaq wira warmi kanaq. Llapan taakuqkunaqa tsaki watsillata,
chakishqa (tsakishqa) raprallata mikuyaq, maa payqa kapllallikaq (fresco
nishqan) wayukunata (luklikunata) mikuq, ¿imanaw? Maa paytaqa huk
machaqway yurasapa kapuliipa sikinchaw kawakuq mikuynin ququq (qarakuq).
Chay hatun sachapiq machaqwayllami lluqarkur wayukunata hurqamuq,
chayraykur kay shumaq warmiqa paypa yanasan tikrarinaq. Chay
kallpayuq shumaq warmiraykur, llapan taakuq runakuna imanaw
nishpa tapunakuyaq, chayraykur chay (tsay) shumaq warmita llapan
ruranqanta qatipayaq, maa kay warmiqa machaqwaywan pakayllapa
(ratakuyllapa) rimakuq, machaqway wayunkuna qunqanraykur, wakin
mallaqashqa runakunapis wayunkuna mañakuq ayqiyaanaq.
Allaapana mañakuy kakurkuptinna machaqwayqa sachapa punchanman
lluqaq wayukuna hurqaq, llapanpaq mana tinkuptinna sachapa puntanchaw
wichyar qallaykunaq, niykur hanan patsaman paaripa aykunaq, chaychawna
yuraqas pukutayman tikrarir hunishta (hanan patsata) chaparamunaq
(tsaparamunaq), chaynawpa tamyaqa yapay kutiramunaq, llapan suyuchaw
tukuy murukuykunapis wacharamurqan llapan runakunapa kushikuyninpaq. Taakuq runakuna chay yurasapa kapuliipa puntanchaw haqishqa
wayukunata rikaykur allaapa kushishqa, qutsushpa (takishpa), tushushpa,
makinkunapiq charinakurkur ruyruta ruraykur sachachaw tumayaanaq, niykur
walluriyaanaq, hinaman mikuyananpaq llallinakushpa charipapakuyaanaq,
mikurnin tiqnapakurirna murunkunata wakman kaymanpis hitariyaanaq. Kay
hitashqa murunkunana hiqarayaamunaq, chaynawpa llapan suyuchaw achka
(atska) kapulii karamunaq, manana ñawpanawnatsu tukuy wayukunata quyta
munanaqtsu, manachayqa quchukashqa yanallatana quq, taakuqkunana
chayta (tsayta) kapuliipa shutichiyaanaq.
Qipamanqa wachi walluytu aw munti walluyqa patsakashqa ñawpa
patsachawnaw kashqanraykurmi, chayraykurmi kananqa llapan watakuna
kapuliiwan wachi walluyta rurayan. Chay (tsay) kapulii hiqanqanqa
kanankamami kapulii kuchu shutiwan riqiqan, kayqa Waras llaqtapa Soledad
Barrio nishqanllachawmi, Pumakayanpa ñawpanllachaw."
Atuqwan kuntur,"Huk kuntur nikaakuyllapa (entretenidamente nisqan) pinkullunta puukanaq,
atuqna witipaanaq.
Napakunaq.
—Winchis, tiyuy— ninaq. ¡Imayqa shumaq puukanki!
—¿Awchaa? — kunturqa nikachashpa (haqaachishpa) yaskinaq.
—Yachaykachimay, tiyuy— mañakunaq.
—Tiyimpuu kantsu— yaskirqan kunturqa.
Atuqqa allaapa mañakuykunaq, nikanqantana aanirinaq.
—Huk kaahatawan huk pinkulluta apamunki.
Atuqqa, kusishqa wasinta ayqinaq. Naani aywanqanchaw, mana
qunqananpaq, kutipar kutipar aywanaq:
—Kaahatawan pinkulluta ¡Kaahatawan pinkulluta!
Sikyata (yarqata) pintir chay (tsay) shutikunata qunqakuykunaq. Kunturman
kutirqan yarpaachinanpaq. Qaparipawan wichyashpa yapay ayqinaq. Sikyata
(rarqata) pintinqanchaw, yapay qunqakuykunaq.
Chaynaw qunqakuykaq chunka ishkay kutina. Tiyunqa, allaapa piñashqana,
ima apamunanpaqpis nirqannatsu.
Llakishqana yarpakachashpa uuranpin taakuykunaq, yarpayta tiirar. Niykur
allaapa kushishqa shaarikurkunaq, qaparishpa:
—Nimashqa: “Maraytawan tunaytataq”.
Chaynaw nishpa wayranawpis wasinta ayqinaq. Mamanqa maraytawan
tunayta hurqananta haqirqantsu. Allaapa mañakuyninwan, waqayninwan
ishkan rumikunata apakunanpaq aanirinaq, chayqa triqutawan machkan
aqakunan kanaq.
Allaapa lasaq waytinnin (kataynin) kaptin, rarqaman char, pintinaqtsu.
Imanaw karpis pintiykunaq, ichanqa wak kuchunman lluchkaykunaq
(lutskaykunaq). Chay (tsay) lasaq tañuyninwan wañurinaq.
Kaychaw rikanchik imanawmi pumata ulipanqanta (llullapanqanta)
Puma huk tuuruta mikukuykaptin, atuq watukanaq, mullan (sobrino nishqan).
—Ah tiyu! Nirqan ¡Ima qapaqchawtaq (hatun kaychawtaq) kaykanki!
¡Ayka aycha (aytsa)! Pumaqa chaychaw kananta munanaqtsu, chaychaw mana kananpaq ichik
aychan qaraykunaq.
Atuq mishkilla mikunqanyaq, huk lluta rurayta patsaanaq. Pumata
parlapaanaq.
—Qaratsanta iñishinkiku?
—Manami— pumaqa nirqan.
—Ari tiyuy, huk ashqun (aqshun) ruraytami munaa. Tamyapaqwan
alalaypaqmi alli kanqa. ¡Alli shumaqmi kanqa! ¡Warmiykipis shumaq
yakaranqaykita rikar kushikunqami!
Kushishqa kar, mullanpa (subrinunpa) yuyayninta aaninaq, chayraykur huk
aptay aychan (aytsan) qunaq.
Mikurirna, atuqqa ruraymanna churakaarinaq. Ashqun rurashqana kaykaptin
pumata yakachirqan. Chay (tsay) alli rurayninqa hatun mikuywan raymikarqan
(sumakarqan).
Waraaninqa, pumaqa tuqllaq yarqunaq. ¡Allaapa shumaq ashqunqa kaq!
Kushishqa kanaq, rasunpaypa alalayta maakunaqtsu, tamyapis uquqtsu. Maa
intiwan chayqa chay (tsay) qaratsan tsakir qallaykunaq. Chay (tsay) ashqunqa
kurkunta wankukar qallaykunaq kuyuchinaqnapistsu.
Achachaypa mirayninwanna, qaratsaqa patsaypa tsakirinaq, chayna pumaqa
tsapakaariqta maakunaq. Chayraykur siqikaarirqan chay ashqunpita
yarquyta munar, atuqta ashar kanaq. Rurarqan rurarqan mana llallinaqtsu.
Wañunaykaqna chikupiq mayuman pintiykunaq, huk shukukuyman (muyu
wayra) hiqarkur chapakaarinaq (tsapakaarinaq).
Mana alli atuqqa imanaw puma wañunqanta huk ratakunallapita rikarqan,
pahupa (viuda nishqanpa) wasinta aywanaq, niykur tiyun wañushqanta ninaq.
Manaraq wañukur haqipunayki qampaqmi kanqa nimarqan. Chayraykur,
pumapa warmin, unaypa atuqpa warmin karqan.
Wanchaakuwan imanaw mana llallinqanta rikanchik
Huk wanchaaku sarachaw nikachashpa shaykaanaq, puka qasqunta
rikaachikur. Atuq purikachaptin, chaynaw qasqun kananta munanaq. Witirkur
shunqun waylluyqanta ninaq:
—Winchis, tiyuy Wanchaaku. ¡Allaapa shumaq qasqu!
Kay pishqu chay napayninta payllaakuq, niykur nikachashpa shaaraykaq. Atuq imanaw puka qasqun ruranqanpaq mañakunaq. Unay patsapa
mañakuykaq, ahayashqana wanchaaku ninaq:
—Mullallay (sobrino nishqan), huk wayti (katay) yantawan, puspuruwan waray
shamuy.
Waraanin, Wanchaakuqa huk uchkuta uqtichinaq, chayman yantata
churayaanaq. Niykur yaykuy ninaq. Wanchaaku shumaq kallkikaariptin
punkunta chapanaq (tsapanaq) niykur kayaykunaq. Rawray qallaykuptin
atuqqa nanaywan qaparkachaanaq:
—¡Tiyullay Wanchaaku! ¡Tiyullay Wanchaaku! ¡Pukayashqanami qasquu!
¡Hurqayaamay kayakuykaanami!
Ardaylla mañakuyllanqa kanaq. Pishquqa asikachashpa paaripa hiqarinaq.
Kunturta mana llallinqanta rikanchik
Huk kuntur, huk qaqachaw shaykur, hirkakunapa kaqninkunata
rikapaykaanaq, hinamanpis kushishqa kaykaanaq sitwachaw shumaq patpan
yarqunqanraykur.
Atuq witiparqan, napakurirna ninaq:
—¡Allaapa shumaq waqta kapushunki, tiyuy ¡hankanawpis allaapa yuraq!
Kunturqa wiyarir; puqlakashqa (piñashqanawpis) yaskinaq:
—¿Shumaqku?
Atuqqa shumaqmi nirqan, chaynaw waqtaa kanantami munaa.
—Atinallami (hawalla)— nishpa pishquqa nirqan. Munaptiykiqa
yanaparishqayki.
Chay ampi hirkata lluqayaanaq, hankayaq (rahuyaq).
—Yuraq waqtata munaptiykiqa, waqtapami hankachaw mashtakanki—
nishpa kunturqa ninaq.
Atuqqa, kushishqa hankaman mashtakaarinaq. Unayllatayan kunturqa tapuq
alalaachinkunkiku nishpa, manami yaskiq. Allaapa yuraq waqtan kananta
munanaq, manami alalaachikuutsu niq. Uura-uura chaynaw kakuykaq.
Paqasna kunturqa yapay tapunaq. Atuqqa paqwayna manami ninaq. Patsa
warayninchawqa yaskinaqnatsu. Maa wanurishqana kanaq."
